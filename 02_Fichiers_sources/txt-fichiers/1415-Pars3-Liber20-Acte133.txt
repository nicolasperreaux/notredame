Universis presentes litteras inspecturis, decanus et capitulum Parisiense, salutem in Domino. Prudenter est prescindenda materia que discordiam parit, et diversitatis confusionem generat imprudenter. Sane, in lucrandis fructibus prebendarum Parisiensis ecclesie, diversa solebant servari tempora, ut quidam citius, quidam tardius, nonnulli eciam incerto et indefinito tempore lucrarentur : propter quod, nonnunquam oriebatur dissensio, et inter decedentes, seu eorum vices gerentes, et succedentes canonicos in prebendis, necnon et ecclesiam Sancti Victoris Parisiensis, racione annualium, altercatio sibi locum minus provide vendicabat. Affectantes siquidem omnem super hoc ambiguitatem penitus resecare, et pacem omnibus procurare, habito super hoc tractatu diligenti, die certa super hoc assignata, scilicet die lune in vigilia beati Bartholomei apostoli, in qua solent canonici Parisienses, propter panis compotum, plus solito in capitulo convenire, congregato capitulo, ipsa die, more solito, provida deliberacione statuimus, et deinceps observandum decrevimus et decernimus, ut quicumque canonicus Parisiensis vixerit usque ad ortum solis, in festo nativitatis beati Johannis Baptiste, integre habeat et percipiat fructus prebende sue, qui grossi vocantur, in blado et grano quolibet, vino, redditu qui vocatur cartarum, vinagio, censibus, furnis, molendinis, ventis, feno, redditibus seu proventibus aliis consistentes, provenientes a dicto termino usque ad ortum solis ejusdem festi, anno revoluto, subsequentis Hoc autem statutum extendi volumus ad annum presentem et in perpetuum, omni impedimento cessante penitus et remoto. In cujus rei testimonium, presentes litteras, unanimi assensu, sigillo capituli nostri fecimus sigillari. Actum anno Domini millesimo ducentesimo octuagesimo tercio, die lune predicta, in vigilia beati Bartholomei apostoli.

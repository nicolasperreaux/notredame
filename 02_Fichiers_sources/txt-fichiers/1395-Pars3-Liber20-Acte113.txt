Universis presentes litteras inspecturis, officialis curie Parisiensis, salutem in Domino. Notum facimus quod nos, ad instanciam venerabilium virorum decani et capituli Parisiensis, Odonem dictum Ruffum, prepositum Parisiensem, citari fecimus coram nobis, pro eo quod duos servientes domini Transmundi, canonici Parisiensis, videlicet Assaldum et Perinum, qui dicebantur occidisse in insula Giraudum de Crosso, clericum, nobilis viri Johannis de Mirauto, militis, filium, ac postmodum ad domum supradicti Transmundi rediisse, que domus dicitur domus Hugonis Clementis, quondam decani Parisiensis, in justicia capituli cepisse dicebatur. Ipse vero prepositus, coram nobis, recognovit se eos cepisse; sed negavit se eos cepisse in justicia capituli, asserens quod dicti malefactores domum sepedicti Transmundi sponte exiverunt, et quod eosdem in medio Secane que ffuit ex parte Sancti Gervasii, prope locum qui vulgariter dicitur Mybray, in justicia regis inventos ceperat, et propter delictum ipsorum eos in Castelleto detinebat, et hoc se probaturum, ubi deberet, offerebat. Et quia constabat per publicam famam supradicta vera esse, dicebatur etiam a pluribus fide dignis, quod, cum idem prepositus, quadam die dominica, circiter festum beate Marie Magdalene nuper preteritum, venisset ad domum supradicti Transmundi, ad requirendum sepedictum Transmundum, ut ei traderet malefactores supradictos, secundum quod per composicionem inter ipsum Transmundum et Guillelmum de Crosso, clericum, supradicti Giraudi fratrem, dicebatur convenisse, idem Transmundus dicitur respondisse, presentibus pluribus, tam canonicis quam aliis clericis et laicis :  Non possum vobis eos tradere, salvo ordine meo; sed  potestis eos, si placet, de domo ista extrahere, cum hostia sint aperta,  nec aliquis vobis super hoc se opponat ; dicto preposito hec facere recusante ac dicente :  Non volo immunitatem claustri infringere aut  libertatem, nec capiam eos in claustro vel in justicia capituli . Propter que capitulum ita sustinuit ad presens, cum per hoc non videret ecclesie Parisiensi aliquod prejudicium generari, ut dicebat. Actum anno Domini mccl, mense augusto.

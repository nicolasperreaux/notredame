Hugo decanus totumque Parisiensis ecclesie capitulum, etc. Notum facimus quod, cum dilectus concanonicus noster, Helloinus, domum quandam in Fimo sitam, supra Secanam, nobis post decessum suum habendam perpetuo concessisset, tandem eidem Helloino, pro melioratione quam in eadem domo se facturum promisit, benigne concessimus, ut post ipsum duo nepotes sui clerici, Symon scilicet et Helloinus, domum ipsam communiter possideant, et mercedem domus inter se equaliter dividant, quamdiu vixerint. Si autem alter eorum decesserit, ad alium tota domus deveniet, et, post ulriusque decessum, ad ecclesiam nostram libere revertetur. Sciendum vero quod, post ipsius Helluini decessum, prefati nepotes sui et capitulum post eos, singulis annis, in die anniversarii sui et P. sororis sue, quod simul eadem die fiet, canonicis ecclesie nostre et majoris altaris servitoribus et quatuor matriculariis sacerdotibus sex denarios in vigilia et sex in missa, aliis vero clericis chori duos denarios in vigilia et duos in missa persolvere tenebuntur. Quod ut ratum, etc. Actum anno Verbi incarnati MCCXIII, mense junio.

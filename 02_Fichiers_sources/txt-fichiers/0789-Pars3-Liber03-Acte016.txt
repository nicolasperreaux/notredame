Ego H. decanus et G. archidiaconus Parisiensis et M. et P., officiales Domini episcopi Parisiensis, notum facimus universis presentes paginam inspecturis quod Willelmus, miles, de Nantuerre, in presencia nostra constitutus, vendidit capitulo Beate Marie Parisiensis quidquid habebat in decima quam tenebat apud Serceles, Adam et Johanne militibus, filiis ejusdem, vendicionem laudantibus et concedentibus. Hugo etiam, miles, de Sancto Dyonisio, de cujus feodo illa decima movebat, et Droco de Sancto Dyonisio, miles, vendicionem istam laudaverunt et concesserunt, et fidem de garantia ferenda prestiterunt. Guido eciam et Adam, milites, de Vilers, hujus vendicionis tenendé fidejussores extiterunt. Ne igitur ista venditio possit in posterum infirmari, presens scriptum sigillorum presencium fecimus confirmari testimonio.

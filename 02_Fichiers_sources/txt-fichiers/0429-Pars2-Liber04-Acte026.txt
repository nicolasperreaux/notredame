Ego Imbertus, Dei gratia Parisiorum episcopus, notum fieri volo omnibus sancte Matris Ecclesie fidelibus, tam presentibus quam futuris,  quod Hugo miles de donjone Musterelli dicto Bello Videre, Lisiardo decano et ceteris canonicis Sancte Marie de Vernoilo quendam alodum prope atrium pro sex libris opigneravit, eo videlicet conventu ut nunquam, nisi de proprio censu, redimeretur; quod si quandoque vendere disponeret, conventum cum nullo mortalium, nisi cum canonicis, haberet. Quo facto atque decem post annis sine ulla inquietudine possesso, injuste vassallo cuidam dedit Lisiardo. Hoc audito, decanus Sancte Marie cum ceteris canonicis, tam pro hoc quam pro celeris malefactis qui Sancte Marie faciebat, apud Mainardum archiepiscopum clamorem fecit. Quem archiepiscopus iterum et iterum ad justiciam vocans, cum nullatenus ejus auctoritati vellet obedire, excommunicavit, nobisque licentiam excommunicandi dedit. Diabolico instinctu ejus corde obdurato, cum minime resipisceret, morte preventus, exitu miserabili anathematizatus vitam finivit. Cujus corpus insepultum atque in concavo trunco repostum, cum per tres menses avibus et feris esset expositum, conjunx ejusque parentes, miseratione moti, Odonem decanum ceterosque canonicos adierunt, et ut terre commendare liceret, per omnia satisfaciendo quicquid forisfecerat sese emendaturos promiserunt. Constituto autem loco et termino, ad ulmum ville que dicitur Etman, quo stabilitum fuerat, convenimus; atque, sub presentia Mainardi arcliiepiscopi et Richerii sui archidiaconi, militumque suorum Arelaii, Tebaldi, Herberli, Arnaldi, Rotberti, Walterii, Odoni predicto decano nostrisque canonicis Landrico et Lancelino nec non Aiulfo, sicut promiserant, emendaverunt, de alodo videlicet censuales solidos duos de decem annis, et de unoquoque anno suam legem; item de mansione quam habebat in atrio, quatuor denarios de xvi annis, et de unoquoque anno legem; item infracturam atrii; item modium et dimidium vini de villa Celle de xvi annis, et de unoquoque anno legem; item novem libras denariorum de excommunicatione archiepiscopi, quas pro defuncto eidem archiepiscopo persolvimus; item predicti alodi pervasionem, et unumquodque capitale cum sua lege.   Post hec ad portum Taver convenientibus in unum, me videlicet Imberto, Parisiensi episcopo, cum Odone decano et Ivone, Vernoili preposito, donno quoque Mainardo Senonensi archiepiscopo, cum Goiscelino precentore et archidiacono, ceterisque archidiaconis Riclierio et Bernuino , predicti excommunicari uxor Sancelina, cum parentibus et amicis, inibi devenit atque, sub presentia omnium, pro absolutione mariti sui, adliuc in trunco repositi communique sepultura carentis, prenotata forisfacta ad integrum vadavit. Accepta hac satisfactione, sui presentia archiepiscopi suorumque fidelium, per nostrum assensum, decanus et canonici summam predictorum forisfactorum tali conventu uxori et parentibus condonaverunt, ut prenotatum alodum perpetuo sine ulla inquietudine Sancte Marie canonici possiderent, tam presentes quam futuri. Quod si quis heredum hunc conventum vellet subvertere predictumque alodum sibi remancipare, omnia forisfacta ad integrum persolvere studeret. Huic audientie interfuit Mainardus archiepiscopus, cum archidiaconis suis Joscelino, Richerio, Bernuino; vassallis autem suis Goiscelino Hatonis filio, Stephano et Hadono fratribus, Rogerio, Teobaldo, Hugone Ferio. Ex parte Sancte Marie, ego Imbertus episcopus, Odo decanus, Ivo prepositus, Ivo archidiaconus, Lanscelinus et Goiscelinus canonici, Walterus et Gunterus fratres, Lisiardus et Goisbertus.

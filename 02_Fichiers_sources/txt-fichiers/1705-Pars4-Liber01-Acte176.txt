Universis presentes litteras inspecturis, Parisiensis, Johannis, Radulphi et Gaufridi, ecclesie Parisiensis archidiaconorum, officiales, salutem in Domino. Notum facimus quod, in nostra presencia constitutus, Andreas, major de Moissiaco, et coram clerico nostro jurato, ad hoc a nobis specialiter destinato, cui fidem plenariam adhibemus, Aalesia, uxor dicti Andree, compos mentis sue, asseruerunt quod ipsi habebant medietatem in decima ville de Cantu Luppi; quam medietatem decime et quidquid juris, dominii, proprietatis et possessionis, jurisdictionis, justicie, vel coustume dicti Andreas et Aalesia, ejus uxor, habebant vel habere poterant, vendiderunt, cesserunt et imperpetuum quittaverunt venerabili patri R., Dei gratia Parisiensi episcopo, et ejus successoribus episcopis Parisiensibus, pro viginti duabus libris Parisiensibus, dictis venditoribus jam solutis in pecunia numerata, ut confessi sunt, scilicet dictus Andreas coram nobis, et dicta mulier coram dicto clerico nostro; renuntiantes, etc... Datum anno Domini millesimo ducentesimo quinquagesimo nono, mense martio.

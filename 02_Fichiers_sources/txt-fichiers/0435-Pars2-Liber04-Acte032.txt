Quando Sancte Marie canonicus factus est monachus Gilo, domum quam in claustro Beate Marie habebat canonicis eo tenore dedit, ut eam fratres ejus Petrus et Girardus, unus post alium, possiderent in vita sua, nec tamen eam vendendi aut in vadimonium dandi licentiam haberent, sed eis decedentibus capitulum eam haberet.   Hujus autem dissensionis et controversie inter domnum Stephanum, Parisiensem episcopum, et Beate Marie Parisiensis ecclesie capitulum, sicut supradictum est, agitate, talis extat reformatio pacis et concordie a venerabilibus et religiosis viris domno videlicet Suggerio , abbate Sancti Dionisii, et domno Gilduino abbate, cum Thoma, priore Sancti Victoris , et cum domno Roberto, salvis semper et ubique retentis ecclesie consuetudinibus et privilegiis, maloque et versuto ingenio omnino remoto, sic disposita. Statutum quippe est, ex assensu et coniventia domni Stephani episcopi et capituli, si canonicus servitium ecclesie sue debitum non persolverit, vel in aliquo alio quod sit dignum emendatione deliquerit, vocatus semel, vel bis, vel ter, ad arbitrium capituli delictum emendaverit, condonabitur ei. Si vero ter vocatus per capitulum, ad justitiam non veniens, canonicam excusationem non pretenderit, tum demum canonica ejus saisita a capitulo, redditus illius canonice ad arbitrium episcopi tradentur, donec reus canonicus ille, emendando excessum, episcopo reconcilietur. Sanccitum etiam et confirmatum ab utraque parte ibidem fuit, quoniam, si conventus capituli secundum majorem partem, videlicet personas et sacerdotes et levitas et assiduos claustri, aliquid de rebus ecclesiasticis disposuerint vel donaverint, pro septem aliis contradicentibus, nisi ratio obviet, non remanebit. De claustro vero canonicorum, pro pace confirmanda, et lite et inquietatione evitanda, placuit utrique parti in hac pacis compositione ad plenum diffiniri quod in causa et controversia inter Parisiensem episcopum, illustrissime recordationis Girbertum, et Beate Marie capitulum collata sententia judicii minus plene diffinivit. Discreta etenim providentia tam venerabilis Stephani, Parisiensis episcopi, quam conventus Parisiensis ecclesie, evitando molestiam et inquietationem claustro inferri, statuendo concessit, ut neque scolares extranei in domibus claustri ulterius hospitarentur, neque in illa parte claustri que vulgo Tresantie nominantur deinceps legerent neque scole haberentur; sed amore et gratia domni Stephani presulis, infra ambitum claustri, quidam locus adherens episcopali curie, per quam introitum et exitum scolares habebant, ex communi assensu episcopi et capituli electus et coopertus est, in quo scole ecclesie deinceps tenerentur et regerentur. Firmatum quoque et ab omnibus ibidem concessum est, ut omnes canonicorum possessiones ad capitulum pertinentes et in omnibus et per omnia et semper ad arbitrium voluntatis canonicorum inconsulto episcopo disponantur, et in eisdem possessionibus, sive in ecclesiis, sive in hospitibus et servis, sive in domibus, sive in vineis et terris, et in ceteris, tallie et rogationes et cetera auxilia, quotienscunque opus fuerit, libere et absolute, et sine impedimento alicujus persone, a communi capitulo ubique accipiantur. Archidiaconi vero qui oculi et asecretes episcopi dicuntur, et ecclesie Dei provisores, et episcopalis domus et mense procuratores et dispensatores ab apostolis et eorum successoribus substituti inveniuntur, in eo puncto et tenore jussi sunt et concessi a domino episcopo dignitates omnes et redditus suorum archidiaconatuum sic deinceps ex integro habere et possidere, sicut in reditu, quando Roma redierunt, dinoscuntur habuisse et possedisse. Hujus autem pacis et concordie tam desiderabilem et amplectendam reintegrationem inter venerabilem Stephanum, Parisiensern episcopum, et Beate Marie Parisiensis ecclesie canonicos, sicut superius determinatum est, reformatam, idem venerabilis Stephanus episcopus, omni fraudulenta versutia et omni malo et doloso ingenio remoto, in osculo pacis sancto et vero confirmavit; accipiens de quibusdam canonicorum excusationem per sacramentum de excessu qui, eis negantibus, imponebatur, condonando eisdem canonicis omnibus, si quid contra eum antea deliquissent, cooperante et conservante Jhesu Christo domino nostro, qui, vera pax vitaque, unum faciens cum Deo, Patre et Spiritu Sancto, vivit et regnat Deus in secula seculorum. Arnen.

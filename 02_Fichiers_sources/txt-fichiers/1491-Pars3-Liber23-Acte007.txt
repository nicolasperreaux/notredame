Universis presentes litteras inspecturis, officialis curie Parisiensis, salutem in Domino. Notum facimus quod, in nostra presencia constitutus, Hugo capellarius, civis Parisiensis, asseruit coram nobis, quod ipse habebat, tenebat et possidebat arpentum et dimidium vinee, site in territorio de Bello Loco, juxta gibetum Parisiense, in censiva communi Beate Marie Parisiensis et Sancti Laxari Parisiensis, de quibus arpento et dimidio vinee dictus Hugo extraxerat plastrum et intendebat extrahere, ut dicebat; promittens, fide data in manu nostra, quod ipse, extracto plastro de dictis arpento vinee et dimidio, faciet plantare vineam in dictis arpento et dimidio vinee, et quod eandem vineam ponet in equo bono statu, in quo erat ante extractionem dicti plastri, vel meliori; asserens coram nobis, quod, pro dicto plastro extracto et extrahendo, solverat decano et capitulo Beate Marie Parisiensis sex libras Parisienses. Datum anno Domini m cc lx iii, die martis post epiphaniam Domini.

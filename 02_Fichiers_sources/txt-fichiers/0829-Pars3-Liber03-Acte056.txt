Universis presentes litteras inspecturis, magister Bertaudus de Sancto Dyonisio, canonicus Parisiensis, salutem in Domino. Notum facio quod ego a venerabilibus viris decano et capitulo Parisiensi, anno Domini mcclxxviii die mercurii ante Brandones, recepi, ad vitam meam dumtaxat, porprisium et terram de Velisiaco, in quibuscumque consistat feodis, retrofeodis, terris arabilibus, nemoribus, garanna, pratis, redditibus, proventibus, justiciis et aliis quibuscumque, ad eos ratione dicte ville pertinentibus, sicut in eorum litteris, sigillo capituli sigillatis, super hoc confectis, plenius continetur, pro sexaginta libris Turonensibus, solvendis eisdem annuatim, in modum qui sequitur : in octabis festi hyemalis sancti Martini, viginti libras Turonenses, in festo Ascencionis Domini postmodum sequenti, viginti libras Turonenses; hoc tamen adjecto, quod de pensione duorum primorum annorum remiserunt mihi decanus et capitulum xxti libras Turonenses, sicut in eorum litteris plenius continetur. Iste autem sunt conditiones inter me et eosdem interposite : Primo, quod, in quocumque tempore me contingat decedere, omnia predicta decanus et capitulum recipient in eo statu in quo tunc erunt; ita tamen quod, si fructus messium receperim et non redditus sequentes, ad pensionem illius anni, pro rata tamen, tenebor, et stramina illius anni in granchia remanebunt. Item, actum est inter me et ipsos, quod bona mea mobilia, que tempore decessus mei in dicta domo invenientur, ipsi nullatenus arrestare poterunt, nisi forte occasione pensionis non solute, vel si edificia non essent in eque bono statu in quo erant eo tempore quo recepi dictam domum; sed de bonis meis mobilibus predictis executores mei vel heredes mei seu causam a me habituri suam penitus poterunt facere voluntatem. Ego autem promisi edificia predicta tenere in eque bono statu in quo erant tempore quo recepi, et terras debito modo et consueto facere excoli, et pensionem predictam reddere terminis supradictis. Et, ad hec facienda, omnia bona mea, ecclesiastica et mundana, ubicumque invenientur, obligavi et obligo. Ego autem, per conventiones habitas inter me et ipsos, a tempore receptionis predictorum potui nemora scindere et vendere, et meam facere voluntatem de nemoribus scissis, et deinceps post primam scissuram a sexto anno in sextum annum similiter hoc facere. Promiserunt autem quod, si quid de predictis omitti contingeret, illud de dicta pensione deducerent. Onera autem omnia, ad que tota terra, granchia et nemora tenentur, ego solvere tenebor. In cujus rei testimonium, sigillum meum presentibus litteris apposui. Datum anno Domini millesimo ducentesimo septuagesimo octavo, die lune ante festum hyemale beati Martini.

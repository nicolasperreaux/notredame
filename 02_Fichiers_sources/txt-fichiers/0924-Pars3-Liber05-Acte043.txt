Universis presentes litteras inspecturis, officialis curie Parisiensis, salutem in Domino. Notum facimus quod, in nostra presencia constitutus, dominus Henricus, dictus Tuebuef, canonicus Parisiensis, asseruit in jure, coram nobis, se emisse a Johanne dicto Cachant, nepote Andree, majoris de Civilliaco, et Basilia dicta Majorissa, ejus uxore, medietatem cujusdam molendini dicti Toillon, quod est situm in valle de Sulciaco, medietatem cujusdam salceye, medietatem cujusdam pascui, quod est juxta dictum molendinum, onerata in undecim solidis Parisiensibus annui census, et medietatem cujusdam prati, quod est prope dictum molendinum, ad tres denarios Parisienses census annui, et medietatem cujusdam domus, site juxta dictum molendinum, oneratam in uno obolo Turonensi census annui; que omnia sita sunt in territorio de Sulciaco, in censiva et dominio venerabilium virorum decani et capituli Parisiensis, prout in litteris curie Parisiensis super hoc confectis plenius continetur. Que omnia, prout superius sunt expressa, recognovit in jure, coram nobis, se dedisse ex nunc et in perpetuum concessisse dictis decano et capitulo et ecclesie Parisiensi; promittens dictus Henricus, fide in manu nostra prestita corporali, quod contra donationem et concessionem predictas quoquo jure communi vel speciali, per se vel per alium, non veniet in futurum, nec venire procurabit. In cujus rei testimonium, ad petitionem dicti Henrici, presentes litteras sigillo Parisiensis curie fecimus sigillari. Datum anno Domini mcclxxix, die martis post Pascha.

Universis presentes litteras inspecturis, curiarum reverendi patris domini Ancheri, cardinalis, Nicholai et Garneri, ecclesie Parisiensis archidiaconorum, officiales, salutem in Domino. Notum facimus quod, coram nobis constituti, Petrus dictus Caseus, Guiburgis, ejus uxor, Robertus dictus Panier, Benedicta, ejus uxor, Bertaudus de Turre, Avelina, uxor ejus, Stephanus, filius defuncti Guillelmi dicti Casei, Constantia la Borrelle, Stephanus, ejus filius, Johannes Panier, Helissendis, uxor ejus, et ceteri, Thomas de Sancto Mandato, Emelina, uxor ejus, Robinus, frater dicti Thome, de villa et de origine ville de Succiaco et de Noisiello, recognoverunt spontanea voluntate, et ex certa scientia confessi sunt quod ipsi et antecessores eorum erant et fuerant homines de corpore ecclesie Beate Marie Parisiensis, et servilis conditionis jugo astricti venerabilibus viris decano et capitulo Parisiensi, a tempore a quo non extabat memoria. Recognoverunt insuper et confessi sunt spontanei, non coacti, ex certa scientia, quod ipsi decanus et capitulum ipsos et liberos eorum, quos habent et quos legittime procreaverint de propriis corporibus eorumdem, manumiserant a servitutis jugo et manus mortue quibus erant astricti Parisiensi ecclesie, ad supplicationem et preces multimodas eorumdem, intuitu pietatis, sub conditionibus et modis inferius annotatis, insertis et adjectis in manumissione hujusmodi, non tamen causa onerande libertatis, sed de voluntate et assensu expresso omnium et singulorum predictorum, in hoc expresse consentientium, habitis super hoc ab eisdem hominibus deliberatione et diligenti tractatu, pro se et pro posteritate eorum seu liberis, in quocumque gradu in posterum procreandis, videlicet : quod ipsi decanus et capitulum sibi et successoribus suis retinuerunt... honorem, debitam reverentiam et ea que debent et solent liberti patronis suis exhibere et alia jura infrascripta, et specialiter in ipsis liberis suis et heredibus eorum, procreandis de propriis corporibus ipsorum, et in rebus et bonis ipsorum sive possessionibus quibuscumque, sexdecim libras Parisienses, nomine tallie, singulis annis, in festo beati Martini hyemalis, eisdem decano et capitulo in posterum persolvendas ab eisdem hominibus sive successoribus eorumdem, seu possessoribus domorum, masurarum, hostisiarum et possessionum ville et territorii de Succiaco et de Noiseillo, quicumque fuerint, sive ab illis ad quos bona hujusmodi et ipse possessiones quocumque modo seu titulo devenerint, cum ante hujusmodi manumissionem ipsi decanus et capitulum haberent talliam ad voluntatem sive ad beneplacitum suum in personis et bonis sive possessionibus hujusmodi; item, rectam et legitimam decimam, etc... Hoc modo sive pacto adjecto, quod hujusmodi libertate in aliquo non gaudebunt, donec solverint integraliter dictis decano et capitulo mille et quingentas libras Parisienses, quas pro hujusmodi manumissione solvere tenentur. Et promiserunt se soluturos in solidum in hunc modum, videlicet : ad festum beati Andree apostoli, ducentas et quinquaginta libras Parisienses, et ad festum beati Andree apostoli sequens, ducentas et quinquaginta libras Parisienses, et quolibet anno sequenti, eodem festo beati Andree, ducentas libras Parisienses, quousque dicte mille et quingente libre Parisienses fuerint persolute; preterquam in matrimoniis, videlicet quod poterunt se ubi voluerint amodo maritare. Qua siquidem pecunie summa integraliter persoluta, tunc primum gaudebunt sibi concessa libertate, prout superius est expressum. Si vero interim dicta summa integraliter non soluta, aliqua escasura, etc... Datum anno Domini millesimo cc septuagesimo secundo, mense septembri.

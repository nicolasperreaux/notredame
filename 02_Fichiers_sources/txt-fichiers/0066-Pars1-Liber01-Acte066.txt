Clemens episcopus, servus servorum Dei, venerabili fratri M. Parisiensi episcopo salutem et apostolicam benedictionem. Sicut certum est de constitutione canonica episcopis iminere, ut diligenter intendant ad parrochias visitandas, quo facilius et plenius valeant extirpare que fuerint extirpanda, et que noverint inserenda inserant; sic utique spectat ad eos qui in diocesibus commorantur, ut de procurationis obsequio exhibendo visitatoribus sollicitudinem habeant competentem, nisi privilegio vel alia causa rationabili valeant se tueri; nec episcopi debent per appellationis obstaculum impediri, quominus predictum officium exequantur, nec est aliis concedendum subterfugium appellandi, ut a debitarum sic procurationum valeant exhibitione defendi. Hac itaque consideratione inducti, et tuis justis petitionibus provocati, auctoritate apostolica tibi, frater episcope, duximus indulgendum, ut, cum tuas parrochias visitabis, et canonici regulares in parrochialibus ecclesiis tue diocesis constituti procurationem tibi et archidiaconibus tuis per eos transitum facientibus, sicut a ceteris ecclesiis impenditur, per appellationis diffugium presumpserint denegare, tali appellatione nequaquam obstante, licentiam habeas eosdem canonicos et eorum ecclesias subjicere interdicto, nisi per privilegium speciale super hoc eis indultum immunes se esse ab illius procurationis prestatione demonstrent, aut aliarum ecclesiarum parrochialium ejusdem diocesis generali consuetudine se defendant. Nulli ergo omnino hominum liceat hanc paginam nostre confirmationis et concessionis infringere, vel ei ausu temerario contraire. Si quis autem hoc attemptare presumpserit, indignationem omnipotentis Dei et beatorum Petri et Pauli apostolorum ejus se noverit incursurum. Datum Laterani, ni nonas julii, pontificatus nostri anno primo.

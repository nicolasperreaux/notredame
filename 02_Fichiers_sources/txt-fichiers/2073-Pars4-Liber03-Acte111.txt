Matricularii laici ecclesie Parisiensis habebunt, pro juribus que reclamant seu reclamare deinceps poterunt, de bonis illatis cum corporibus deffunctorum et asportatis in choro ecclesie Parisiensis, et que bona penes ecclesiam remanebunt, ubique sepeliantur dicta corpora, modo et forma que sequuntur. In primis, habebunt iidem matricularii, de dictis bonis sic asportatis in ecclesia Parisiensi et ibidem remanentibus, lintheamina, unum vel plura, sargiam laneam vel fileam, culcitram cum coessino, macerotum, chaillitum et domum ligneam et capellam, si sint ibi, exceptis paramentis dicte domus lignee, tam de cendalo quam aliis paramentis quibusque, extra ligna. Omnia autem alia habebit fabrica, eo modo et forma que sequntur, videlicet : quod erit in electione regentis fabricam, retinere marchipeta, et dare quatuor libras Parisienses, pro ipsis marchipetis, dictis matriculariis. Item, poterit idem regens fabricam retinere auriculare, et, pro ipso, solvere dictis matriculariis quatuor libras Parisienses, si hoc elegerit. Item, poterit pro fabrica retinere culcipitram, et dare, pro ea, tenebitur quatuor libras Parisienses predictis matriculariis; alias, predicta videlicet marchipeta, auriculare et culcitra picta penes dictos matricularios remanebunt. Si vero corpus defferatur alias quam in lecto, videlicet, in huchia vel sarcofago, tunc matricularii laici habebunt capellam ligneam, sargiam, lintheamina, et residuum pertinebit ad fabricam, in forma et modo quibus supra, luminari excepto, quod pertinet ad presbiteros, prout est fieri consuetum. Si vero canonicus Parisiensis obierit, matricularii habebunt quadraginta solidos, pro pulsando. Si canonicus Sancti Dyonisii de Passu et canonicus Sancti Johannis Rotundi vel vicarius decesserit, pro pulsando bene et decenter habebunt viginti solidos Turonenses. Tenebuntur autem, pro aliis personis beneficiatis, sicut sunt capellani et clerici matutinarum, decedentibus, de ecclesia, pulsare, absque salario, nisi gratis eis detur. Item, dicti matricularii non different pulsare pro defectu solucionis, sed postmodum capitulum judicabit, et in illis defunctis, ubi hic non est certa summa taxata pro pulsacione, capitulum taxabit, si partes non sint concordes, si placet alteri parti quam matriculariis; ita tamen quod, si exequtores deffuncti, pro quo pecunia debet dari, maluerint facere pulsari per alios, licebit eis; et tunc dicti matricularii nichil habebunt pro pulsando. Hanc autem composicionem, etc... Datum in capitulo nostro generali, anno Domini millesimo ccc vicesimo octavo, die sabbato in crastino festi nativitatis beati Johannis Baptiste.

Odo, Dei gracia Parisiensis episcopus, omnibus ad quos iste littere pervenerint, in Domino salutem. Notum facimus quod, cum Renaudus, filius defuncti Ferrici, et Robertus, frater ejus, et Aubertus Russellus et Stephanus Chabridaux hospites essent Bocardi de Viri, militis, quicquid ab ipso tenebant emerunt ab eo. Renaudus ab eo tenebat quatuor arpennos terre et unum quarterium; unum ad masuram, alium apud Letro, et duos arpennos et unum quarterium apud Culturam. Aubertus Russellus tenebat unum arpennum ad masuram. Stephanus Chabridaux tenebat tres arpennos et dimidium et suam masuram et unum arpennum vinee. Robertus frater dicti R. tenebat quatuor arpennos apud Foveam, et duos arpennos et dimidium qui supra villam sunt, et sunt juxta arpennum Gaudrici, et vineam eciam de Paluel tenebat, et arpennum unum terre ad masuram, et unum arpennum terre subtus Brociam. Isti ergo quatuor prenotati, sicut erant hospites dicti militis, a quo redimerunt quicquid tenebant ab ipso, concesserunt, in nostra presencia, quod sint hospites ecclesie Beate Marie Parisiensis, et ab ea teneant sub certo censu possessiones premissas. Renaudus dabit annuatim ecclesie quatuor denarios censuales de masura sua, que tangit grangiam decimariam, et de quatuor arpennis terre et uno quarterio, octo denarios censuales. Robertus, frater ejus, dabit quinque solidos censuales, pro suis possessionibus prenotatis; pro singulis arpennis, tam terre quam vinee, sex denarios, et residuum super masuram. Aubertus Russellus dabit quinque solidos censuales, pro suo tenemento predicto; denarios duodecim, pro arpenno terre quem olim tenuit ad masuram, et pro masura, quatuor solidos. Stephanus Chabridaux dabit quatuor solidos de censu; super singulos arpennos terre, sex nummos, et super vineam quam tenet, duos denarios, et super masuram, residuum. Pro hiis autem tenementis, nullam aliam consuetudinem debebunt Parisiensi ecclesie, nisi quod ecclesia Parisiensis habebit in illis vendiciones et investituras et sanguinem et bannum et justiciam et latronem; nec pro exactione sive tallia domini pape vel regis, pro illis tenementis, poterit ab hominibus aliquid petere Parisiensis ecclesia; nec eosdem hospites, per commutacionem vel per vendicionem vel per donacionem, poterit in laicam manum transferre. Census autem predictus apud grangiam Beate Marie de Viri, in octabis beati Dionisii persolvetur. Memoratus vero miles et Eliaabeth, uxor ejus, prefatos hospites cum suis tenementis premissis, coram nobis, omnino quitaverunt, fidem dantes, quod nichil in illis per se vel per alios de cetero reclamabunt. Hoc eciam Ferricus, miles, de Cramuel, de cujus feodo movebant hospites memorati, concessit, fide data. Preterea Theobaldus Cocherellus, pater ipsius B. militis, et Balduinus et Milo et Godefridus, fratres ejusdem B. hoc ipsum, fide prestita, laudaverunt. Petrus eciam de Bercheriis, miles, qui habebat partem in hospitibus prenotatis, quitavit eos in nostra presencia, fide data, quod nichil in illis vel in tenementis eorum predictis, de cetero per se vel per alium reclamabit. Quod, ut perpetuam obtineat firmitatem, presens scriptum sigilli nostri munimine fecimus roborari. Actum anno Gratie mcc sexto.

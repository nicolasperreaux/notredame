Odo , Dei gratia Parisiensis episcopus, universis Christi fidelibus ad quos presens scriptum pervenerit eternam in Domino salutem. Quod pro divini cultus augmento statuitur litteris dignum est annotari, ne facile ab humana memoria processu temporis per oblivionem deleatur. Hinc est quod tam ad presentium quam posterorum notitiam volumus pervenire, quod, cum, de consensu et voluntate capituli nostri, in ecclesia Parisiensi quatuor matricularios decrevissemus instituere sacerdotes, quorum institutio ad nos nostrosque successores perpetuo pertinebit, dilectus noster Adam de Mosterolo, canonicus ejusdem ecclesie, de sua suorumque parentum salute sollicitus, tam pie institutionis fructum attendens, ad eorumdem matriculariorum sustentationem, dedit et concessit in perpetuam elemosinam, laudantibus et fide interposita ratum habentibus Aeliz, matre ejusdem Ade, et Helewis sorore ipsius Ade, et Roberto Forti marito ipsius Helewis, decimam de Espiers, et quicquid juris habebat in tractu decime, et quatuor libras Parisiensis monete in furno de Lures annuatim percipiendas; quam decimam et furnum jure hereditario possidebat: ita quod quicumque tenebit furnum illum, tenebitur reddere matriculariis sexaginta solidos in nativitate Domini, et viginti solidos in Pascha, sine aliquibus matriculariorum missionibus vel expensis. Si autem circa emendationem vel reparationem furni aliquid ab ipsis matriculariis contigerit expendi, licebit eis percipere et sibi retinere omnes proventus furni, donec sumptus in eodem furno factos et redditum predictarum quatuor librarum integre receperint. Sciendum preterea, quod nos dedimus et assignavimus prefatis matriculariis in perpetuum septem libras Parisiensis monete, quas Parisiense capitulum   nobis et successoribus nostris annuatim solvere tenebatur, nomine prehende quam abbas et capitulum Sancte Genovefe, ratione compositionis inter nos et ipsos facte, nobis dedisse et in perpetuum concessisse noscuntur. Et preterea dedimus eis sexaginta solidos, post mortem magistri Alberti annuatim similiter a capitulo vel ab illis quos capitulum ordinaverit persolvendos, pro vicaria ejusdem prehende nobis a capitulo Sancte Genovefe collata, et omnibus ad vicariam pertinentibus. Decanus autem et capitulum dederunt eisdem matriculariis decem libras Parisiensis monete, ita quod tam ipsas decem libras, quam prescriptas septem libras et sexaginta solidos quos supradiximus, sepefatis matriculariis annuatim, duobus terminis, scilicet in Pascha et in festo Omnium Sanctorum, solvere tenebuntur. Nos igitur, ipsius Ade devotione pensata, statuimus et ordinavimus quod duo de predictis quatuor sacerdotibus in una septimana, alii duo in alia, singuli singulis diebus septimane sue, pro anima predicti Ade et animabus parentum, fratrum quoque et sororum suarum et omnium illorum qui beneficium istud adauxerunt vel in posterum augmentabunt, missam defunctorum, bona fide, in eadem ecclesia et in altari vel in altar ibus ad hoc sibi a capitulo deputatis, celebrabunt, et tam commendationem quam trium lectionum vigilias dicent, exceptis diebus dominicis et festivitatibus Nativitatis, Circumcisionis, Epyphanie, Passionis, Resurrectionis, Ascensionis Domini et Pentecostes, inventionis et exaltationis sancte Crucis, sollempnitatibus beate Marie, nataliciis apostolorum, nativitate sancti Johannis Baptiste, festivitate beate Marie Magdalene, et beati Micbaelis, natali beati Dyonisii, depositione sancti Marcelli, festivitate etiam Omnium Sanctorum excepta et natali beati Stephani. Illi vero duo qui in septimana non erunt vigilias trium lectionum cum vesperis, in septimana non sua, ter dicere tenebuntur. In principio quoque et in fine missarum suarum, quecumque sint, pro ipso Adam quamdiu vixerit, et pro aliis viventibus ad quos data hereditas pertinebat, specialem orationem cum secreta dicere tenebuntur predicti quatuor sacerdotes. Qui vero, propter infirmitatem vel aliam necessitatem, non poterit agere predicta officia, providebit bona fide qui suppleat defectum suum. Quod si neglexerit, in illius sumptibus capitulum providebit. Si vero aliquod istorum beneficiorum dari non sacerdoti contigerit, porcio beneficii que ipsi competeret, si sacerdos  esset, dabitur, pro rata temporis, ei qui loco ejus deserviet sacerdoti. Statutum est etiam quod nisi infra annum in sacerdotem fuerit ordinatus, tunc episcopus habebit potestatem conferendi beneficium sacerdoti. Prefati vero quatuor sacerdotes, cum a nobis vel a nostris successoribus fuerint instituti, se predicta bona fide servaturos jurare in nostra vel successorum nostrorum presentia tenebuntur. Quod si infra decem dies post institutionem suam jurare noluerint, ex tunc noverint se anathemati subjacere, si aliquid de predicto beneficio perceperint, antequam dictum prestiterint juramentum. Sub eodem etiam juramento quatuor sacerdotum comprehendetur, quod ita diligenter ecclesie custodiam observabunt, ut, omni tempore, tam de die quamde nocte, bona fide unus eorum quatuor ad minus in ecclesia valeat inveniri, et quod duo illorum in ecclesia de nocte jacebunt. Numquam autem ecclesia de die claudetur. Cum autem prefati matricularii a nobis fuerint instituti, nobisque fidelitatis exhibuerint juramentum, et homagium fecerint, venire in capitulum ibique fidelitatem jurare capitulo tenebuntur, sicut matricularius laicus ab antiquo facere consuevit. Ibidem etiam eisdem matriculariis altare in quo, sicut ordinatum est, celebrare debebunt, decanus et capitulum assignabunt, et eosdem investient de altari. Ceterum , cum in ecclesia nostra unicus esset matricularius laicus ab antiquo , nec ad tanti sufficeret pondus officii, tres alios matricularios laicos eidem, de assensu et voluntate capituli, duximus adjungendos, in propriis personis ecclesie servituros; quorum quilibet centum solidos Parisienses, quamdiu Andreas matricularius vixerit, de redditibus matricularie percipiet annuatim ab eodem Andrea, in nativitate Domini et in nativitate sancti Johannis mediatim persolvendos. Cedente vero vel decedente Andrea, omnes redditus et proventus ejusdem matricularie inter quatuor matricularios laicos equaliter dividentur; eo excepto quod major matricularius, qui antiqua libertate et immunitate gaudebit, successor videlicet Andree, ultra quartam portionem que ipsum continget, tres modios et dimidium vini solus percipiet annuatim de undecim modiis et dimidio vini quos percipiebat matricularius ab episcopo, et preterea sex sextarios bladi, de decem et octo sextariis hibernagii quos percipiebat in granario episcopi, et insuper fercula que matricularius in domo episcopi percipere consuevit. Residuum vero tam vini quam bladi  et omnium reddituum et proventuum , tam collatorum quam in posterum, annuente Domino, conferendorum, per quatuor partes equales inter quatuor matricularios dividetur. Omnes autem predicti matricularii laici, sicut et clerici, instituentur a nobis; qui postquam a nobis instituti fuerint nobisque fidelitatem et homagium fecerint, in capitulum venire et fidelitatem jurare capitulo tenebuntur, quam ab antiquo matricularius exhibebat. Si vero major matricularius laicus circa servitium ecclesie assiduitatem non fecerit, pro se servitorem ydoneum providebit, qui cum tribus residuis matriculariis, tam circa pulsationem Campanarum quam circa alia que ipsis incumbunt agenda, matricularii supplebit officium. In juramento sane matriculariorum ipsorum, quod tam nobis quam capitulo exhibebunt, specialiter exprimetur quod ecclesie custodie ita diligenter insistent, ut, omni tempore, tam de die quam de nocte, unus eorum quatuor ad minus, sicut et de sacerdotibus superius dictum est, in ecclesia valeat inveniri, et quod duo illorum in ecclesia de nocte jacebunt. Si qua vero alia sunt que officio matriculariorum, tam clericorum quam laicorum, velimus adnecti, cum a nobis et a capitulo fuerint ordinata , redigentur in scriptum, et matricularii eadem observare et facere tenebuntur. Quod ut perpetuam obtineat firmitatem, presentem cartam notari fecimus et tam sigilli nostri quam sigilli capituli munimine roborari. Actum anno incarnati Verbi MCC quarto, pontificatus nostri anno septimo.

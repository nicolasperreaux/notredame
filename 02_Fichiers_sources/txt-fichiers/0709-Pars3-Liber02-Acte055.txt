Universis presentes litteras inspecturis, officialis curie Guillelmi et Garneri, archidiaconorum ecclesie Parisiensis, salutem in Domino. Notum facimus quod, in capitulo Parisiensi, nobis presentibus, anno Domini millesimo ducentesimo septuagesimo quarto, die mercurii ante nativitatem beate Marie virginis, Galterus Vincencii de Yvriaco asseruit quod venerabiles viri decanus et capitulum Parisiense moverant causam contra ipsum, super hoc quod ipse coxerat ad quemdam furnum de novo edificatum apud Yvriacum, ipsis decano et capitulo asserentibus quod ad alium furnum in villa de Yvriaco quam ad furnum ipsorum decani et capituli, situm apud Yvriacum, ipse vel alius non poterat coquere secundum consuetudinem Francie, cum in dicta villa solus furnus dictorum decani et capituli fuisset a tempore a quo non extat memoria. Et juravit idem Galterus, tactis sacrosanctis Evangeliis, in capitulo Parisiensi, quod de cetero ad alium furnum quam ad furnum dictorum decani et capituli in villa de Yvriaco non coquet, asserens et confitens quod non potest ire ad alium furnum in eadem villa de Yvriaco. In cujus rei testimonium, sigilla dictarum curiarum pressentibus litteris duximus apponenda. Sub eadem forma juraverunt Symon Palmerius, Clemens Garini, Johannes TEnvoisie, Nicholaus Garini, Guillermus Favart, Haudax, Renart de Yvriaco, per litteras officialis archidiaconi Guillermi.

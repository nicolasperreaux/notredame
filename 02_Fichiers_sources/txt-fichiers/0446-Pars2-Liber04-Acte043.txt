Wuillelmus, Dei permissione episcopus Parisiensis, omnibus presentes litteras inspecturis salutem in Domino. Noverit universitas vestra quod nos, ad domum pauperum scolarium Sancti Thome de Lupera venientes, ut in ea, auctoritate diocesiana, corrigeremus et reformaremus que correctione et reformatione videremus indigere, inter alia invenimus quosdam scolares, qui longis retro temporibus de bonis ejusdem domus vixerant, in tantam se insolentiam extulisse quod de nocte nisi sunt hostia domus fratrum frangere et violenter intrare; alii, quasi de cibo securi plusquam expediret, longis temporibus studentibus collata comedentes, minus proficientes et studere nolentes, studentibus onerosi, quietem et studium aliorum multifarie molestabant. Sunt et alie cause quas presentibus inserere nolumus, ne certas personas notare vel tangere videremur. Propter quas, de bonorum virorum consilio, auctoritate predicta, statuimus ut qui ibi modo sunt ab instanti festo beati Remigii per annum tantum ibi consuetas distributiones habeant, in fine anni domum exituri et sibi aliunde provisuri, nisi post octo dies ab egressu suo laudabili sua conversatione et evidenti profectu in studio camendandi, ab hiis quibus nos vel successores nostri hoc specialiter duxerimus committendum fuerint revocati. Statuimus preterea quod nullus scolaris de cetero ibi recipiatur facturus moram ibi ultra annum a die receptionis sue, qui predicto modo, in fine anni, dictam domum egrediatur, non reversurus, nisi, prescripta forma, ab hiis quibus nos vel successores nostri hoc specialiter duxerimus committendum fuerit revocatus. Hec autem, ad conservationem humilitatis et quietis studere volentium, et ad vitanda multa inconvenientia et onera dicte domus que non expedit presentibus inserere, habito bonorum virorum consilio, duximus statuenda. Actum anno Domini MCC vicesimo vni, mense julio.

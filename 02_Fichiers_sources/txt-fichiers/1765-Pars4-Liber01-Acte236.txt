Universis presentes litteras inspecturis, frater Stephanus, miseratione divina humilis abbas monasterii Tyronensis, totusque ejusdem loci conventus, salutem in Domino. Notum facimus quod, cum inter nos, ex una parte, et venerabilem patrem R., Dei gratia Parisiensem episcopum, super tribus quarteriis terre, sitis juxta rippam Secane, in Cardineto Parisiensi, et novem denariis censualibus, qui pro terra predicta debentur, ad abbatem et conventum Sancti Victoris Parisiensis quondam pertinentibus, controversia verteretur; dicto episcopo asserente venerabilem patrem Guillelmum, quondam Parisiensem episcopum, dicta tria quarteria terre a defuncto Rogero dicto Navet, quondam cive Parisiensi, ex causa emptionis vel permutationis legitime habuisse et acquisivisse, et tam prefatum Guillelmum episcopum quam successores suos predictam terram tenuisse et pacifice possedisse, ac dictum R., nunc Parisiensem episcopum, dictam terram Henrico dicto le Flamand ad construendum et edificandum tradidisse, sub annua et perpetua pensione quatuor librarum novem solidorum et trium denariorum Parisiensium, nec non eundem Henricum, de voluntate et assensu ejusdem episcopi, magnam domum lapideam ibidem construxisse; nobis e contrario dicentibus dictos novem denarios censuales super dicta tria quarteria terre nos a memoratis abbate et conventu Sancti Victoris Parisiensis ex causa permutationis legitime acquisivisse, prout in litteris inde confectis plenius continetur; et ideo predicta omnia dicebamus in censiva nostra et fundo nostro, in dampnum et prejudicium monasterii nostri, nobis non consentientibus, immo inrequisitis, facta esse; tandem, mediantibus bonis viris, inter nos et dictum episcopum super premissis concordatum et compositum est in hunc modum : Quod idem episcopus et ejus successores, qui pro tempore fuerint episcopi Parisienses, dictam pensionem quatuor librarum, novem solidorum et trium denariorum Parisiensium super domo et terra habebunt perpetuo et percipient annuatim; et nos et monasterium nostrum dictos novem denarios capitalis census, cum omni jure et utilitate ad censum capitalem, secundum Parisiensem consuetudinem, pertinente, super dictis domo et terra perpetuo percipiet et habebit, cum predictum censum, inquisita super hoc diligentius veritate, cum omni jure capitalis census, recognoscat idem episcopus ad nostrum monasterium pertinere; promittens pro se et successoribus suis, quod super dictis domo et terra nichil juris, ratione possessionis vel proprietatis aut cujuscumque alterius juris, excepta dicta pensione quatuor librarum novem solidorum et trium denariorum Parisiensium, de cetero per se vel per alium reclamabit. In cujus rei testimonium et munimen, eidem venerabili patri et omnibus quorum interest presentes dedimus litteras, sigillorum nostrorum munimine confirmatas.  Datum anno Domini mcclx, die lune ante ascensionem Domini.

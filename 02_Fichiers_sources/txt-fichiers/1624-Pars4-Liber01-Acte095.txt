Universis presentes litteras inspecturis, Johannis, archidiaconi Parisiensis, et Gaufridi, ecclesie Parisiensis archidiaconi, officiales, salutem in Domino. Noveritis nos, anno Domini millesimo ducentesimo quinquagesimo quinto, mense septembri, litteras inferius annotatas vidisse, in hec verba : Reginaldus, miseratione divina Parisiensis ecclesie minister indignus, universis presentes litteras inspecturis, salutem in Domino. Notum facimus quod, cum Petrus dictus Monton, civis Parisiensis, et alii executores ipsius testamenti defuncte Odeline Coquillarie emerint a Petro Polletario et ejus uxore, in terra et dominio nostro, sex libras Parisienses annui census sive redditus, ad opus beneficii sive capellanie, in ecclesia Parisiensi instituti sive institute a dicta defuncta Odelina, quondam uxore defuncti Roberti Coquillarii, ob remedium animarum ipsorum Roberti et Odeline, quod beneficium tenet dominus Bertrandus, quondam presbyter de Domibus, ex dono et collatione ipsius, ut dicitur, habendas et percipiendas imposterum, annis singulis, quatuor terminis Parisius consuetis, in modum qui sequitur, videlicet : super duabus domibus sibi invicem contiguis, sitis Parisius, in vico Furni, in cultura nostra, contiguis domui defuncti Gaufridi de Meldis, ex una parte, et domui Philippi Polletarii, ex altera, in justicia et dominio nostro, ad quatuor solidos capitalis census; nos, ad petitionem bonorum, considerantes dictorum defunctorum pium propositum, attenta eciam utilitate nostra et ecclesie Parisiensis, volumus et concedimus, quod capellanus dicti beneficii sive capellanie, qui pro tempore fuerit, perpetuo percipiat in manu mortua, sine coactione vendendi, aut extra manum suam ponendi, de dictis sex libris annui redditus, quatuor libras et dimidiam annuatim, et capellani ecclesie Parisiensis sex solidos Parisienses ejusdem census annui redditus, pro receptione dicti Bertrandi et successorum suorum in dicto beneficio seu capellania in consortium suum et communes distributiones ipsorum in ecclesia Parisiensi, et etiam pro celebrando anniversario dictorum defunctorum ab ipsius capellanis, in ecclesia Parisiensi, annis singulis, die obitus dicte defuncte Odeline; tali modo, quod nos et successores nostri, ratione concessionis hujusmodi manus mortue, habebimus et percipiemus, quatuor terminis Parisius consuetis, viginti quatuor solidos Parisienses annui redditus in predictis sex libris Parisiensibus augmentati census, sitos super domibus antedictis; salvis etiam nobis et successoribus nostris omni jure, jurisdictione et justicia in eisdem domibus predictorum Petri Polletarli et ejus uxoris, preter hoc quod ipsum capellanum predicti beneficii seu capellanie, quicumque pro tempore fuerit, et capellanos ecclesie Parisiensis predictos nos vel successores nostri non poterimus compellere ad vendendum aut extra manum suam ponendum quatuor libras et sexdecim solidos Parisienses supradictos. In cujus rei testimonium, et ut premissa omnia et singula robur obtineant perpetue firmitatis, sigillo nostro proprio presentem cartam fecimus communiri. Actum et datum anno Domini millesimo ducentesimo quinquagesimo quinto, mense septembri. Copiam autem istarum litterarum fecimus sub sigillis nostris, salvo jure cujuslibet. Datum anno et mense predictis.

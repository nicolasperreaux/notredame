Universis presentes litteras inspecturis, officialis curie Parisiensis, salutem in Domino. Notum facimus quod, coram nobis constitutus, Stephanus dictus Amiraut, de Vernoto, asseruit et recognovit coram nobis, quod venerabiles viri decanus et capitulum Parisiense sibi concesserant quandam serjenteriam ipsorum, apud Vernotum, de custodiendo prisonnarios et de citando, usque ad voluntatem decani et capituli predictorum ab ipso dumtaxat tenendam. Et promisit dictus Stephanus, fide in manu nostra data, quod ipse ea que ad dictam sergenteriam pertinent fideliter faciet et exequetur, et etiam jura ipsorum decani et capituli custodiet, pro posse, et defendet, nec non et, quandiu dictam sergenteriam tenebit, faciet in terra ipsorum residentiam corporalem, et quod dictam sergenteriam dimittet ad mandatum eorumdem. Datum anno Domini mcclx nono, die veneris post festum beate Marie Magdalene.

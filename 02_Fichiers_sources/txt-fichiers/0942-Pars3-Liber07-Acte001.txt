Philippus, Dei gratia Francorum rex. Noverint universi, presentes pariter et futuri, quod, cum castellum nostrum de Moreto haberet usuarium suum in omnibus nemoribus Beate Marie Parisiensis que sunt in prepositura Vernoti, homines ejusdem castelli, coram nobis constituti, quitaverunt idem usuarium ecclesie Parisiensi in perpetuum. Eadem vero ecclesia dedit de ipsis nemoribus predicti castelli hominibus quingentos arpentos ad extirpandum, ad perticam nostram; ita tamen quod de singulis arpentis ejusdem terre reddent annuatim capitulo Parisiensi quatuor denarios Pruvinenses de censu, in crastino Omnium Sanctorum, et, si non redderent censum illum, secundum consuetudinem terre emendarent. Reddent et predicte ecclesie undecimam gerbam, nomine decime, tali modo : quod quilibet illorum hominum, quando ligaverit gerbas suas, vocabit ad numerandum eas per servientem ecclesie Parisiensis, si eum possit invenire in campis illis; sin autem, mittet Vernotum ad domum prepositi, ut veniat serviens ejus numerare gerbas illas. Quod, si nec in campis, nec in villa Vernoti possit inveniri serviens ecclesie, licebit hominibus inde asportare gerbas illas de terra predicta, decima relicta in campo, bona fide; et, si non crederetur quod justam decimam reliquissent, quando redderent censum ejusdem terre, fiduciarent quod justam decimam bona fide reliquissent. De venditionibus sive laudacionibus, facient secundum consuetudines territoriorum. Quod ut perpetue stabilitatis robur obtineat, nos, ad petitionem tam capituli Parisiensis quam hominum castelli de Moreto, quitationem et conventiones predictas concedimus et approbamus, et presentem cartam sigilli nostri auctoritate confirmamus. Actum apud Sanctum Germanum in Laya, anno Domini millesimo ducentesimo octavo decimo, mense marcio.

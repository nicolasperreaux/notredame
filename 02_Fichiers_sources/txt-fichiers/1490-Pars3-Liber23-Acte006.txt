Omnibus presentes litteras inspecturis, Guillelmus, permissione divina Parisiensis ecclesie minister indignus, salutem in Domino. Attendentes pallia serica et alia ornamenta Parisiensis ecclesie adauracione et eventacione plurimum indigere, necnon et alia commoda ad eorumdem custodiam et ornatum ipsius ecclesie pertinencia, totum edificium, quod super domum thesauri pristinam edificasse dinoscimur, eidem domui duximus adjungendum; volentes et concedentes, ut ad custodiam thesauri Parisiensis ecclesie de cetero pertineat pleno jure, salvis nobis expensis quas in eodem edificio fecimus, de quibus confitemur nobis esse plenarie satisfactum; ita tamen quod hostium ac fortiter obstruatur, ut nec domibus episcopalibus nec thesauro possit ullum inde periculum imminere. In cujus rei testimonium et robur, presentes litteras capitulo Parisiensi concessimus, sigilli nostri munimine consignatas. Datum anno Domini m cc xl primo, mense aprili.

In nomine sancte et individue Trinitatis. Amen. Ego Barba Aurea, Dei gratia Parisiensis ecclesie decanus, totusque ejusdem ecclesie conventus, universis presentibus et futuris notum fieri volumus, quod, cum homines, in prepositura de Mintri et Mori, quasdam terras nostras ad campipartem excolerent, nos, de jure et consuetudine, habebamus quod eas de uno in alium, causa emolumenti, nobis transferre licebat; postea vero inter nos et homines illius terre hec composicio facta est : quod quicumque terras illas excoluerint, ita quod terciam partem fructuum, pro campiparte, nobis singulis annis reddant, illas jure hereditario ipsis et heredibus eorum in perpetuum concedendas concedimus; salva tamen decima et retenta ecclesie nostre et vendicionibus et investituris. Quod ne ab aliquo posterorum infringi, etc... S. Barbe Auree decani. S. Alberti precentoris. S. Guermundi archidiaconi. S. Symonis archidiaconi. S. Gerardi archidiaconi. S. Roberti succentoris presbiteri. S. Galteri, presbiteri et prepositi ejusdem terre... Actum publice in capitulo Parisius, anno ab incarnacione Domini m c lxxi. Datum per manum magistri Petri cancellarli.

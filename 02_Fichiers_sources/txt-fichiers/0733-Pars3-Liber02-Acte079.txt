Odo, Dei gracia Parisiensis episcopus, omnibus presentes litteras inspecturis, in Domino salutem. Notum facimus quod, constituti in presencia nostra, Renaudus de Plesseio et Margarita, uxor ejus, recognoverunt se invadiasse, pro viginti libris Parisiensibus, decimam bladi de Lanorvilla gaenagii sui et hospitum suorum et censivarum capellanie Beate Marie Corboliensis, de marcio in marcium redimendam; et hoc, fide interposita, promiserunt se servaturos et garantiam laturos. Hanc eciam invadiacionem laudavit domina femina de Bellemviler, de cujus feodo movet decima; et tam ipsa quam Philippus de Sancto Verano et Hugo, ejus filius, inde se fidejussores, fide data, constituerunt, et promiserunt garantiam laturos. In cujus rei testimonium, presens scriptum, de consensu eorum, sigilli nostri fecimus impressione muniri. Actum anno Gracie m cc tercio, mense aprili, pontificatus nostri anno septimo.

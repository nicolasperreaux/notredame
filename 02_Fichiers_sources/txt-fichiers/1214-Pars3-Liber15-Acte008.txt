Venerabilibus viris et amicis Stephano decano et toti Parisiensis ecclesie capitulo, frater Richardus, miseracione divina abbas Becensis, et totus ejusdem loci conventus, salutem in Domino. Ex parte dilecti nostri R., prioris Sancti Nichasii et conventus de Mellento, nobis est intimatum quod ipsi in vos, tanquam in viros discretos et fide dignos, super causa quadam que nos principaliter contingit, scilicet super libertatibus fori illorum in villa Mellenti, quas hospites vestri de Spedona dicunt se habere debere, compromiserunt, et cause predicte diffinicionem vestre prudencie commiserunt. Nos igitur, compromissionem ipsam ratam habentes, litteras nostras, sigillo nostro munitas, vobis transmittimus; volentes et promittentes quicquid in dicta causa inter predictos priorem et conventum, ex una parte, et vos et hospites vestros, ex alia, statueritis, nos in perpetuum ratum habituros et firmum; certi enim sumus quod, in eodem negocio Deum habentes pre oculis, quod justum fuerit statuetis. Actum anno Gratie mcc decimo octavo, mense marcio.

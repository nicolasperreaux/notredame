Alexander episcopus, servus servorum Dei, venerabili fratri episcopo Parisiensi, salutem et apostolicam benedictionem. Tua nobis fraternitas intimavit quod Gerardus, frater domus de Vicenis, Grandimontensis ordinis, in quodam loco non exempto tue diocesis, homicidium, instigante diabolo, perpetravit; super quo provideri a nobis humiliter postulasti. Ne igitur tante presumptionis scelus remaneat impunitum, fraternitati tue per apostolica scripta mandamus, quatenus contra eundem G. officii tui debitum exsequaris. Datum Anagnie, v idus octobris, pontificatus nostri anno sexto.

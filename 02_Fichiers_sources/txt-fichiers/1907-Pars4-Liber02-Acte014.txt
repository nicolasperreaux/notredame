In nomine Domini. Amen. Anno incarnationis ejusdem mcc nonagesimo octavo, die xv mensis februarii, pontificatus sanctissimi patris ac domini nostri, domini Bonifacii, pape octavi, anno quinto, indictione xiia; per hoc presens publicum instrumentum pateat universis, quod, cum Girardus Cerarius, custumarius Parisiensis domini Regis, et ipsius Girardi clericus quedam bona mobilia, videlicet potos cupreos et de stanno, patellas ereneas et plura alia cepissent seu capi et asportari fecissent, occasione coustumarum domini Regis seu redibenciarum, ut dicebant, de domo Helye de Castro Forti et Thome de Magno Furno; que quidem domus site sunt Parisius, ultra Parvum Pontem et juxta, in liberis feodis reverendi in Christo patris ac domini Parisiensis episcopi, ab omnibus coustumis et exactionibus liberis et immunibus; tandem vero, dicta die, in presentia mei notarii et testium subscriptorum constitutus, clericus supradictus, nomine suo et dicti Girardi, prout dicebat, dicta bona ad domos supradictas reaportavit et reaportari fecit, easdem resaisiendo, et dictum patrem in personis hospitum suorum et hominum ad suam possessionem pristinam libere restituendo, qua dictum patrem spoliaverant sine causa, quod etiam apparet, cum super premissis moniti fuissent rite et juste, more solito, nec aliquam causam per se vel per alium in contrarium allegarunt. Actum Parisius, in domibus supradictis, anno, die, mense, pontificatu et indictione predictis; presentibus ibidem magistris Johanne de Bria, Philippo de Quercu, clericis, Gaufrido candelario, Radero texore, et Odelina de Yvreio, et pluribus aliis testibus, ad premissa vocatis specialiter et rogatis.

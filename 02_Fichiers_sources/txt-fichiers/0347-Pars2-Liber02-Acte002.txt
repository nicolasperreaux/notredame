In nomine sancte et individue Trinitatis, Karolus divina propiciante clementia rex. Si precibus sacerdotum, quando pro suis vel ecclesiarum sibi commissarum necessitatibus aliquid nobis intimare voluerint, aurem libenter accomodamus, eorumque justas petitiones ad optatum effectum perducimus, non solum regiam consuetudinem in hoc exercemus, sed eosdem sacerdotes ad Domini misericordiam pro nobis exorandam promptiores atque devotiores facimus. Igitur omnium sancte ecclesie Dei fidelium nostrorumque, tam presentium quam et futurorum, noverit industria, quoniam, adiens serenitatis nostre presentiam dilectus noster ac venerabilis Theodulfus, Parisiensis ecclesie Sancte Marie perpetue virginis episcopus, humiliter deprecatus est, quatinus fratribus ejusdem ecclesie inibi Domino famulantibus ex claustro eorum hoc nostre auctoritatis preceptum fieri juberemus, ita ut illud sine ullius episcopi aut cujuslibet persone inquietudine, sicuti a priscis temporibus, ad cohabitandum eis, pro observando libentius sue religionis proposito, concessum est, perpetim simul possidere valerent, atque cohabitationes domorum suarum inibi constructas, immo etiam in posterum construendas, absque alicujus calumpnia jugiter quiete oblinere possent; insuper et cuicumque consodalium suorum, aut pro sue necessitatis negotio aut juste utilitatis arbitrio, singillatim easdem concedere vel vendere vellent, liberalissimam id agendi potestatem haberent. Cujus namque congruam ac necessariam considerantes petitionem, nec non et proavi nostri Karoli imperatoris, cujus edicto optimatum imperii sui consilio exiit, ut universa canonicorum claustra absque census exactione absoluta permanerent; et inclite prolis ipsius, avi nostri scilicet Karoli regis, id precepto roboratum est; insuper et quicquid idem canonici infra claustra edificarent, licentiam haberent inde faciendi quod voluerint, vestigia imitantes; placuit serenitati nostre ejusdem episcopi Theodulfi adquiescere postulacionibus, et munificencie nostre precepto concedimus eisdem fratribus Sancte Marie, ut predictum claustrum illorum, tam ipsi quam successores eorum Domino servientium ab hodierna die et deinceps, absque alicujus senioris vel ullius hominis impulsione, simul cum domibus suis infra et extra existentibus, indesinenter libere ac quiete possideant, et quicquid ex hiis videlicet domibus, ut dictum est, agere voluerint, Christo propicio, in omnibus habeant potestatem faciendi; pro nostra tantummodo salute conjugisque nostre Friderune ac prolis, totius quoque regni statu Domini clementiam propensius obsecrantes. Ut autem hujus auctoritatis preceptum per futura tempora inviolabilem obtineat firmitatis vigorem, manu propria subter firmavimus et anuli nostri impressione insigniri jussimus. Signum Karoli monogr.} regis gloriosissimi. Hugo, regie dignitatis notarius, ad vicem Hervei archiepiscopi, recognovi et subscripsi. Datum xv kl. julii, indictione xim, anno incarnationis Dominice DCCCCXI, regnante domino rege Karolo xvim, redintegrante xim. Actum villa Cangiaco, in Dei nomine feliciter, amen.

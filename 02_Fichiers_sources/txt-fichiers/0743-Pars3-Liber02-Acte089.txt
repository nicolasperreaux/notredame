B. permissione divina Parisiensis ecclesie minister humilis, omnibus presentes litteras inspecturis, salutem in Domino. Notum facimus quod, cum Robertus et Petrus, filii Tyonii Russelli, homines nostri de corpore, et Odelina et Avelina, femine de corpore capituli Parisiensis, sibi fidem dedissent ad invicem de matrimonio contrahendo; ita tandem actum est super hoc inter nos et dictum capitulum, quod nos et successores nostri Parisienses episcopi habebimus Robertum et Odelinam, qui erunt homines nostri de corpore, et capitulum habebit Petrum et Avelinam, qui homines sui erunt de corpore. Quod ut ratum et firmum permaneat, presentes litteras sigilli nostri munimine fecimus roborari. Actum anno Domini mccxxiiii, mense januario.

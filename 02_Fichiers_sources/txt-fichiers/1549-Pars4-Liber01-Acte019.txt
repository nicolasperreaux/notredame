Ludovicus, Dei gratia Francorum rex, universis ad quos littere presentes pervenerint, salutem. Notum facimus quod, cum dilectus et fidelis noster Johannes de Nigella domos suas, sitas Parisius, in terra dilecti et fidelis nostri episcopi Parisiensis, dedisset nobis et karissime matri nostre regine, nos eidem genitrici nostre concessimus et omnino quittavimus quicquid juris habebamus in domibus supradictis. In cujus rei testimonium, sigillum nostrum presentibus litteris duximus apponendum. Actum apud Meledunum, anno Domini millesimo ducentesimo tricesimo secundo, mense novembris. Item, sequitur quedam alia littera precedenti littere annexa, sigillo Eustachie, domine Nigelle, sigillata, tenor cujus sequitur in hec verba : Omnibus presentibus pariter et futuris, Eustachia, domina Nigelle, salutem. Noveritis quod donationem, quam karissimus dominus meus dominus Nigelle fecit Blanche, Dei gratia illustri regine Francorum, de domibus suis Parisiensibus, ratam habeo et concedo, fide interposita, firmiter a me tenendam; et, quantum in me est, dono et concedo domos supradictas regine memorate. In cujus rei testimonium et noticiam, litteras meas dedi sigilli mei appensione munitas. Actum anno Domini millesimo ducentesimo tricesimo secundo, mense novembri.

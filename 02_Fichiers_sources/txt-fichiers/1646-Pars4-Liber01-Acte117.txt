Universis presentes litteras inspecturis, officialis curie archidiaconi Parisiensis, salutem in Domino. Notum facimus quod, coram nobis constituta, Eloysis Fenaria, relicta defuncti Guiardi Fenarii, vidua, recognovit et in jure coram nobis est confessa, se recepisse a venerabili et discreto viro magistro Henrico de Betunia, baillivo domini Parisiensis episcopi, tradente et concedente vice et nomine dicti domini episcopi, quamdam plateam vacuam, ad incrementum census duodecim denariorum Parisiensium tantummodo, ultra viginti et quinque solidos census seu redditus, duobus denariis et obolo minus Parisiensibus, in quibus dicta platea ante hujusmodi acensationem extiterat onerata; que platea sita est Parisius, ultra Parvum Pontem, in terra et dominio dicti domini Parisiensis episcopi, contigua, ex una parte, Guillelmo barbitunsori, et Guillelmo de Harpa, ex altera, in vico de Nucibus... Datum anno Domini millesimo trecentesimo tertio, die jovis in festo beati Marci euvangeliste.

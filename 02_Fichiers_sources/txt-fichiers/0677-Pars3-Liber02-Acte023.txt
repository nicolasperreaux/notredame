Galterus decanus totumque capitulum Parisiense, omnibus presentes litteras inspecturis, salutem in Domino. Notum facimus quod, cum Aquam, civem Parisiensem, ex altera, super quodam pressorio, quod ipse contra prohibicionem nostram edificavit apud Ivriacum, in censiva Sancti Victoris Parisiensis, tandem inter nos et ipsum, super predicta discordia, talis composicio intercessit : quod idem Reginaldus illud pressorium in perpetuum tenebit et habebit pacifice et quiete, et censivarii nostri, qui de nobis vineas tenent, ad illud pressorium vendemiam suam ducere non poterunt, idemque Reginaldus illorum vindemiam recipere non poterit. Alii vero homines, qui vineas habent in censiva Sancti Victoris, ad illud pressorium vindemias suas ducent et in pressorium ponent, et totum emolumentum quod inde provenerit erit ipsius Reginaldi. De vineis autem, que in censiva nostra sive in censiva Sancti Victoris site non sunt, de quibus vindemia ad dictum pressorium ducetur, sic est inter nos et ipsum condictum, quod quartam partem pressoragii percipiemus, et dictus Reginaldus tres partes habebit, quia pressorium illud de suo proprio tenebitur, cum necesse fuerit, reparare et omnia que ei necessaria fuerint invenire. Condictum est etiam inter nos et ipsum quod in censiva illa non poterit furnus edificari. In cujus rei memoriam et testimonium, presentes litteras sigilli nostri fecimus impressione muniri. Actum anno Domini m ducentesimo vicesimo secundo, mense septembri.

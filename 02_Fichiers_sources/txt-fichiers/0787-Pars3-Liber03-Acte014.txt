Reginaldus, miseratione divina Parisiensis ecclesie minister indignus, universis presentes litteras inspecturis, salutem in Domino. Notum facimus quod, cum dilecti karissimi nostri in Christo, venerabiles viri decanus et capitulum Parisiense, pro prava consuetudine, ex qua periculum imminet animarum submovenda, que in villa de Castaneto, cujus patroni existunt, diucius fuerit agitata, que talis est, videlicet : quod pro quolibet puero baptiaando consuetum est sex personas adesse compatres vel commatres, et quot existebant persone tot denarios offerebant; attendentes quod ecclesiastica sacramenta libere conferri debeant, voluerunt ei concesserunt quod ecclesia de Castaneto predicta habeat, teneat et possideat ex nunc et imperpetuum, in recompensationem dictorum denariorum, in manu mortua, absque coaccione vendendi, distrahendi, alienandi aut extra manum suam ponendi, quamdam vineam sitam apud Castanetum, quam parrochiani ejusdem loci emerunt a Reginaldo Mehaut et Gila, ejus uxore, ut dicitur, subtus Magnum Celsum, in territorio quod vocatur Grauvis, in justicia, terra, dominio, decani et capituli predictorum, oneratam in duodecim denariis capitalis census; tali modo, quod, duplicato censu predicto, solventur in posterum dictis decano et capitulo duo solidi Parisienses, termino quo dicti duodecim denarii fuerunt hactenus persoluti. Habebunt insuper in posterum et percipient decanus et capitulum predicti decimam dicte vinee, pressoragium et jura omnia alia et singula que pro dicta vinea fuerunt hactenus persoluta. Nos vero predicta omnia et singula rata et grata habentes, volumus, concedimus, laudamus et approbamus et auctoritate presentium confirmamus. In cujus rei testimonium et munimen, et ut predicta robur obtineant perpetue firmitatis, presentes litteras sigilli nostri munimine duximus roborandas. Datum anno Domini mcclxiii, mense mayo.

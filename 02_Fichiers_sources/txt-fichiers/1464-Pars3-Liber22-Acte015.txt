Universis presentes litteras inspecturis, capitulum Beati Germani Autisiodorensis Parisiensis, in Domino salutem. Notum facimus quod nos et clerici chori Sancti Germani Autisiodorensis Parisiensis quitavimus venerabili viro Gaufrido, archidiacono Parisiensi, duodecim denarios Parisiensium capitalis census, super tres domos sitas Parisius, in Fimario Sancti Landerici, retro domum dicti archidiaconi, et quicquid habebamus in domibus eisdem, racione dicti census, libere et quiete, sibi et heredibus suis, vel cuicumque conferre voluerit, in perpetuum possidendum. Pro quorum duodecim denariorum recompensacione, dominus Johannes de Monte Calvo, miles, duodecim denarios, similiter capitalis census, assignavit nobis et eisdem clericis, super arpentum et dimidium vinee apud Montem Agreel, per Marcellum carnificem et ejus heredes reddendos. In cujus rei testimonium, de communi consensu nostri capituli et ad peticionem dictorum clericorum, presentes litteras sigillo nostri capituli fecimus roborari. Actum anno Domini m cc vicesimo septimo, mense junio.

Universis presentes litteras inspecturis, officialis curie Parisiensis, salutem in Domino. Notum facimus quod, coram nobis constitutus, vir venerabilis magister Hugo, cancellarius Turonensis, quitavit coram nobis penitus et expresse venerabilibus viris decano et capitulo Parisiensi quicquid habebat vel habere poterat ratione quacumque in duobus arpentis vinee, sitis apud Tumbam Ysore, in censiva et dominio domini regis, et etiam in quinque quarteriis vinee, sitis apud Balneolum, in censiva dicti capituli et capellani domini Parisiensis episcopi, et etiam quicquid sibi competebat vel potest competere in rebus predictis, ratione reverendi patris Odonis, episcopi Tusculani, fratris dicti Hugonis, aut alio quocumque modo sive jure; transferens in predictos decanum et capitulum et cedens eisdem omne jus, dominium, proprietatem et possessionem que in dictis vineis quocumque jure competebant eidem, promittens bona fide quod contra premissa in futurum non veniet ullo jure. Datum anno Domini mccl nono, mense septembri.

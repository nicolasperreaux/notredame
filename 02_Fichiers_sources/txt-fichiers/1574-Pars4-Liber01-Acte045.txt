Universis presentes litteras inspecturis, officialis curie reverendi patris domini Ancheri, cardinalis archidiaconi Parisiensis, salutem in Domino. Noverint universi quod, coram nobis personaliter constitutus, dominus Petrus, rector ecclesie Sancti Salvatoris Parisiensis, asseruit quod, cum ipse haberet, nomine sue ecclesie Sancti Salvatoris seu capellanie, teneret ac perciperet annuatim decem solidos Parisienses annui census seu redditus super magna domo Guillermi de Sancta Bona, et super duabus aliis domibus ipsius Guillermi, eidem domui contiguis, sitis ad portam Montis Martyrum, in censiva, jurisditione, ac dominio reverendi in Christo patris Ranulphi, Dei gratia Parisiensis episcopi, Parisius, contiguis, ex una parte, domui defuncti Galteri Fenarii, et, ex alia parte, domui defuncti Radulphi dicti Roissole, ex elemosina seu legato defuncte Petronille de Meulenco, ut dicebat; dictus reverendus pater Parisiensis episcopus eosdem decem solidos annui census seu redditus in manu sua ceperat, quia nolebat dictum rectorem, nomine sue ecclesie seu capellanie Sancti Salvatoris predicte, eos tenere ac percipere in manu mortua. Tandem, ad supplicationem dicti rectoris, idem reverendus pater Parisiensis episcopus, pensatis et consideratis utilitate et comodo ecclesie sue Parisiensis, habito super hoc bonorum consilio, dictos decem solidos Parisienses annui census seu redditus eidem rectori ejusque ecclesie seu capellanie Sancti Salvatoris predicte ac successoribus suis, dicte ecclesie seu capellanie rectoribus, duxit admortiaandos, in modo qui sequitur, videlicet : res, nomine ecclesie sue seu capellanie predicte, ex nunc in futurum habeant, teneant ac percipiant septem solidos Parisienses annuatim de dictis decem solidis Parisiensibus annui census seu redditus, absque aliqua coactione vendendi vel extra manum suam ponendi; aliis vero tribus solidis, de predictis decem solidis Parisiensibus annui census seu redditus residuis, eidem episcopo ejusque successoribus ecclesie Parisiensis episcopis retentis, pro admortiaatione predicta habendis et percipiendis ab eodem episcopo ac ejus successoribus, Parisiensibus episcopis, per manus dicti rectoris seu ejus successoris, qui pro tempore fuerit, in ecclesia Sancti Salvatoris predicti, quolibet anno, ad festum sancti Remigii, super domibus predictis et qualibet earumdem. Salvis etiam eidem episcopo... omnimoda jurisdictione, etc. In cujus rei testimonium, ad petitionem dicti rectoris, sigillum curie nostre presentibus litteris duximus apponendum. Datum anno Domini mcc octogesimo quarto, die sabbati post Trinitatem.

Universis presentes litteras inspecturis, officialis curie Parisiensis, in Domino salutem. Notum facimus quod Henricus Romanus, clericus, canonicus Furnensis, frater Deodati clerici, in nostra presencia constitutus in capitulo Parisiensi, presente capitulo, et hora capituli, gagiavit emendam capitulo antedicto, de hoc quod imponebatur eidem Henrico, quod idem Henricus immunitatem et libertatem claustri Parisiensis violaverat, verberando per se et suos complices, in eodem claustro, Johannem clericum, Picardum; et promisit idem H., prestito ab ipso juramento super sacrosancta Dei evangelia, quod stabit mandato et voluntati prefati capituli super predicta emenda, et quod de hoc daret, si posset, eidem capitulo plegios, infra octabas assumpcionis beate Marie sequentes. Et cum idem H. dare dictos plegios non posset, ut asserebat sub prestito juramento, omnia bona sua et specialiter fructus prebende sue Furnensis eidem capitulo obligavit pro predicta emenda, sub juramento antedicto; promittens, sub eodem juramento, quod per se vel per alium non percipiet aliquid de fructibus ipsius prebende, donec satisfecerit prefato capitulo, ad voluntatem ipsius capituli, de emenda antedicta. Actum anno Domini mccxxxviii, die veneris post octabas assumpcionis beate Marie.

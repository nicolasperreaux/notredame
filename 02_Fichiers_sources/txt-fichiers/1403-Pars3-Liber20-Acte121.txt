Universis presentes litteras inspecturis, G. decanus et capitulum Parisiense, salutem in Domino. Diu est quod in votis gessimus qualiter utilitati Parisiensis ecclesie circa reparacionem et restaurationem granchiarum, molendinorum et pressoriorum, quarum rerum alique corruerunt, nonnulle inutiles existebant per defectum prebendariorum locorum eorumdem, et in locis pluribus granchie omnino deficiebant, cum nulle ibidem unquam fuissent, possemus salubriter providere. Pluribus igitur super hoc, diversis diebus, habitis tractatibus, communi assensu, die veneris, etc... ordinatum fuit et statutum quod granchie, molendina et pressoria et eorum pertinentie erunt de cetero in manu capituli, et de denariis sive bonis capituli communibus prefate granchie, molendina et pressoria reparabuntur et sustentabuntur de cetero, et nove granchie in locis in quibus nequaquam fuerunt, ubi tamen necesse fuerit, construentur; tali modo, quod omnibus et singulis granchiis, molendinis et pressoriis imponetur pensio, que annis singulis capitulo, ad opus horarum, in Purificatione et Ascensione, a prebendariis eorumdem locorum persolvetur; ita quod granchie, molendina et pressoria, que nunc sunt in bono statu et reparatione non indigent, erunt in manu capituli. Verumptamen sustentabuntur a prebendariis, qui ibidem in presenti percipiunt, usque ad proximam particionem, et nichil de hujusmodi pensione usque ad dictam particionem solvent; set post dictam particionem solvent, si remaneant ibidem. Tamen ipsis cedentibus vel decedentibus, aut locis in quibus percipiunt, et ubi granchie, molendina et pressoria sufficientia nunc existunt, mutatis, canonici et prebendarii, succedentes sive subrogati, pensionem hujusmodi impositam granchiis, molendinis et pressoriis, solvere tenebuntur. Que autem granchie et pressoria et molendina sunt reparanda, et que granchie de novo sunt construende, quid et quantum ponetur in singulis, que etiam granchie et pressoria et molendina sint sufficientia ad presens debeant judicari, et quanta pensio singulis imponetur decernetur per canonicos ad hoc a capitulo deputandos; quibus aut decedentibus aut non valentibus seu volentibus interesse, alii ad hoc per capitulum substituentur. In cujus rei, etc. Datum anno Domini millesimo ducentesimo septuagesimo quinto, mense decembri.

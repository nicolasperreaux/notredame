In nomine Domini. Amen. Universis presentes litteras inspecturis, magistri Petrus de Mena, canonicus et officialis Parisiensis, et Johannes Abbatis, doctor Parisiensis in decretis, arbitri, arbitratores seu amicabiles compositores, a reverendo in Christo patre ac domino, domino G., Dei gratia Parisiensi episcopo, suo et ecclesie sue Parisiensis nomine, Gacone Flamingy, cive Parisiensi executoreque defuncti Herberti Framingi, quondam civis Parisiensis et patris dicti Gaonis, nomine executorio ejusdem defuncti, nec non et Gaufrido de Desertis, gerente se pro capellano cujusdam capelle, quam dictus Herbertus, tempore quo vivebat, in sua ultima voluntate, in parrochiali ecclesia Sancti Gervasii in Gravia Parisiensi de bonis suis fundari disposuerat, et ejusdem defuncti executores, laudabile propositum ipsius prosequentes, quantum in se fuit, fundaverant in honore beati Laurentii martiris, suo et dicte capelle nomine, ex una parte, ac viris religiosis et honestis abbate et conventu monasterii Beate Marie de Becco Ellonii, ordinis sancti Benedicti, Rothomagensis dyocesis, ex altera, communiter electi et nominati, prout in quodam compromisso sigillis reverendi patris et religiosorum predictorum, ut prima facie apparebat, sigillato, inde confecto, plenius continetur, cujus tenor inferius est insertus, salutem in Domino. Notum facimus quod, cum super contentione et discordia seu materia questionis subortis inter partes predictas, super eo videlicet quod, cum executores predicti ultimam voluntatem aut laudabile propositum dicti defuncti exequi volentes, capellam unam in dicta ecclesia Sancti Gervasii, cujus jus patronatus ad religiosos predictos noscitur pertinere, fundare voluissent, ac perpetuam capellam institui in eadem a dicto reverendo patre instanter petiissent; dictusque reverendus pater, eorum supplicationi annuens, capellam fundare et de novo construere in ecclesia memorata permisisset eisdem sua speciali potestate, et cuidam capellano, videlicet dicto domino Gaufrido de Desertis, prefatam capellam contulisset, preter dictorum religiosorum voluntatem et assensum, verorum patronorum dicte parrochialis ecclesie Sancti Gervasii, asserentium hoc dicto domino episcopo aliquatenus non licere, tam de jure, usu et consuetudine actenus observatis, quam etiam pretextu privilegii sedis apostolice, specialiter dictis religiosis et suo monasterio pridem concessi; in quo, inter cetera, specialiter contineri dicitur quod nullus in ipsorum ecclesiis seu in illis in quibus jus habent representandi, capellam seu oratorium edificare audeat absque eorum voluntate et assensu, quam etiam per litteras dicti domini episcopi ac nonnullorum predecessorum suorum super hoc confectas, speciales auctoritatem et assensum; propter que, iidem religiosi, a dictis domino episcopo et executoribus ac capellano per ipsum dominum episcopum in dicta capella instituto reputantes se esse gravatos, contra dictum reverendum patrem et executores ac capellanum predictos, nominibus quibus supra, ad sedem apostolicam appellarunt; in qua quidem appellationis causa, auctoritate sedis apostolice dati fuerunt judices, coram quibus diu litigatum extitit, et multiplex processus factus in eadem causa inter partes predictas, in tantum quod non restabat nisi sententiam proferre in eadem; dicteque partes, de bonorum consilio, super premissis et eadem tangentibus, nec non expensis occasione premissorum factis hinc inde a partibus antedictis, in nos, tanquam in arbitros, arbitratores seu amicabiles compositores, sub penis in dicto compromisso contentis, compromittere de alto et basso curavissent; demum, die lune post festum beate Marie Magdalene, hora vesperarum, videlicet die vicesima octava mensis julii, per nos dictis partibus ad audiendum dictum nostrum sive sententiam nostram arbitralem in dicta arbitrali causa et super premissis perhentorie assignata, dictisque die et hora dictis partibus, videlicet magistro Raimundo Moreti, clerico, procuratore domini episcopi, nomine procuratorio ipsius et pro ipso, cum litteris procuratoriis sufficienter instructo, ac Gacone et Gaufrido predictis, nominibus quibus supra, ex una parte, et discreto viro magistro Guillelmo Abbatis, rectore parrocialis ecclesie Sancti Johannis in Gravia Parisiensi, nomine abbatis et conventus predictorum, promittente pro eis quod ipsi dictam ordinationem et sententiam nostram arbitralem ratas et gratas habebunt easque competenter emologabunt per litteras eorum sigillis sigillatas, dicto magistro Raimundo pro dicto domino episcopo Parisiensi per ipsum hoc fieri promittente, ex altera, coram nobis comparentibus, et dictum nostrum, ordinationem seu sententiam arbitralem super hiis a nobis cum instantia ferri poscentibus, nosque, onere hujusmodi compromissi in nos prius suscepto, cognitoque per nos de meritis cause arbitralis hujusmodi, cum qua potuimus diligentia, habitoque super hils diligenti tractatu, auditis etiam que dicte partes dicere et proponere voluerunt coram nobis, tam per litteras quam etiam per instrumenta quam aliter, renunciatoque a predicto Gaufrido, in nostra nec non publicorum notariorum infrascriptorum presentia, juri, si quid sibi competebat, in capella supradicta, communicatoque super hiis bonorum et jurisperitorum consilio, virtute dicti compromissi, auctoritateque et potestate a dictis partibus super premissis nobis concessis et datis, dictum nostrum, ordinationem ac sententiam nostram arbitralem, durante tempore compromissi predicti protulimus ac etiam proferimus in hunc modum : Nos Petrus de Mena, canonicus et officialis Parisiensis, et Johannes dictus Abbas, doctor Parisiensis in decretis... Viso et attento predicto processu et diligenter inspecto, inter partes predictas super premissis habito coram judicibus delegatis seu subdelegatis ab eisdem, nec non privilegii dictorum religiosorum compromissique attento tenore, per nostram sententiam arbitralem unanimiter, sub fide et penis in dicto compromisso appositis, dicimus, statuimus ac etiam per compositionem amicabilem ordinamus, quicquid, per ipsum dominum Parisiensem episcopum, super fundatione dicte capelle seu capellanie et occasione ejusdem, preter ipsorum religiosorum voluntatem et assensum, fuit hactenus attemptatum, non valuisse, illudque irritamus et viribus vacuamus, Gaufridum de Desertis, in dicta capellania per ipsum dominum episcopum institutum, preter ipsorum religiosorum assensum, jure, si quod sibi in dicta capellania fuerat quesitum, suo in hoc interveniente assensu, privamus et decernimus esse privatum; decernentes dictam capellaniam in quodam altari, in honorem beati Petri in dicta ecclesia Sancti Gervasii pridem constituto, noviter fore fundandam, ut sic voluntas impleatur testatoris, jusque presentandi ad eandem ad ipsos religiosos et eorum successores, more suo solito in aliis suis beneficiis, pertinere absque contradictione cujusquam; expensas expensis hinc inde compensantes. Cui quidem arbitrali sententie predicte,... dicti Gaco executor et Gaufridus, nominibus quibus supra, paruerunt, eandem sententiam emologantes penitus et expresse coram nobis. In cujus rei testimonium, sigilla nostra propria, una cum sigillis dictorum reverendi patris domini Parisiensis episcopi, abbatis et conventus hiis presentibus appositis, in signum emologationis premissorum et approbationis eorumdem, nec non signis et subscriptionibus infrascriptorum publicorum notariorum, duximus litteris presentibus apponenda. Datum et actum infra curiam Parisiensem et cameram quam nos officialis predictus inhabitare consuevimus, anno Domini millesimo trecentesimo quinto decimo, indictione tertia decima, apostolica sede, ut communiter dicitur, vacante, die lune et hora supradictis, presentibus venerabilibus et discretis viris dominis et magistris Petro Casalis, Sanctorum Quintini in Viromandia et Stephani de Drocis ecclesiarum canonico, Richardo Peterelli presbytero, et pluribus aliis testibus ad premissa evocatis specialiter et rogatis. ... Datum anno Domini millesimo trecentesimo quinto decimo, die martis post estivale festum beati Martini. Et ego Thomas de Sancto Desiderio, Cathalaunensis dy ocesis clericus, apostolica et imperiali publicus auctoritate notarius, quia prolationi dicte ordinationis ac sententie arbitrali predicte, nec non et aliis omnibus dicta die lune, de quibus superius fit mentio, taliter gestis et habitis, ut predicitur, una cum dictis magistro Petro de Mena, Johanne Abbatis, partibus et testibus suprascriptis ac publico notario infrascripto presens interfui; preterea, quia transcriptum dicti compromissi superius insertum, per collationem diligenter factam, cum originali ejusdem concordare reperi, hic me subscripsi manu propria, signumque meum, una cum appensione sigillorum predictorum, signo et subscriptione infrascripti publici notarii, in testimonium veritatis premissorum, apposui consuetum, rogatus. Et ego Johannes dictus Louvat de Carone, clericus Baiocensis dyocesis, apostolica et imperiali publicus auctoritate notarius, prolationi predicte aliisque premissis, die lune predicta gestis et actis, una cum venerabilibus et discretis viris dominis arbitris, arbitratoribus sive amicabilibus compositoribus, notario publico et testibus suprascriptis presens interfui, et, ea publicando, huic presenti publico instrumento inde confecto manu propria me subscripsi, signumque meum, una cum sigillis predictis et signo solito dicti notarii, rogatus, apposui consuetum.

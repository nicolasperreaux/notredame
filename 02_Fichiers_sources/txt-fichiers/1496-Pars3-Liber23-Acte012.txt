E. decanus totumque capitulum Parisiense, omnibus presentes litteras inspecturis, salutem in Domino. Noverint universi quod, cum querela verteretur inter nos, ex una parte, et heredes Johannis comitis, ex altera, super communitate cujusdam private, site in domo nostra, sita in vico Sancte Marine, juxta muros claustri nostri, ad quam privatam dicti heredes viam habebant, ex transverso et inordinate factam, per domum nostram; tandem, pro bono pacis, ita eisdem concessimus : quod habebunt viam ad illam privatam per domum nostram, in cuneo domus nostre, inter duo solaria, altitudine sex pedum et latitudine duorum pedum et dimidii. Et hec via debet habere lumen per fenestram quamdam domus nostre, quasi descendendo ad sedem private. Que fenestra debet esse quasi latitudine dimidii pedis, et longitudine quasi unius pedis et dimidii. Et hec via cooperta erit secundum mensuram predictam. Exspense vero, quecumque, pro reparacione vel occasione de cetero illius private, facte fuerint, nobis et predictis heredibus communes erunt. In cujus rei memoriam et munimen, presentes litteras, ad peticionem dictorum heredum, sigilli nostri fecimus impressione muniri. Actum anno Domini m cc xx v, mense mayo.

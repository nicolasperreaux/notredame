Universis presentes litteras inspecturis, curiarum Parisiensis et reverendi patris domini Ancheri cardinalis ac Guillelmi archidiaconorum, ecclesie Parisiensis officiales, salutem in Domino. Noveritis quod, in nostra presencia, Stephanus dictus de Grangiis, civis Parisiensis, provisor domus congregationis pauperum Cecorum Parisiensium, site ejusdem, et coram Durando de Vico Novo, dicte curie Parisiensis, Johanne Lothoringo, dicte curie archidiaconi, et magistro Jacobo de Atrabato, dicte curie Guillelmi clericis juratis, ad hoc a nobis specialiter destinatis, quibus fidem adhibemus; congregatio seu universitas dicte domus Cecorum constituti, presente eciam ibidem dicto Stephano, provisore, et prestante eidem congregationi, in presencia dictorum clericorum, auctoritatem ad infrascripta facienda; asseruerunt quod, cum dicta congregatio haberet, teneret et possideret, in censiva et dominio venerabilis patris R., Dei gratia Parisiensis episcopi, et ecclesie Parisiensis, census seu redditus augmentatos et bona que secuntur, scilicet: in vico de Frigido Mantello, super domo Thiecie bufeterie, contigua domui Henrici le Page, ex una parte, et, a parte posteriori, domui de Lupara, duos solidos et sex denarios; item, super domo Roberti Strabonis, dicte domui prefate Thiecie contigua, duos solidos et sex denarios; item, super domo Nicholai de Fossatis, contigua dicte domui Roberti Strabonis, quinque solidos; item, super domo domini Johannis de Sancto Jacobo, contigua predicte domui dicti Nicholai, duodecim solidos; item, super domo Guillelmi coci, contigua cuidam domui dicte congregationis, quatuor cameras continente, decem solidos; item, super quodam solario quod fuit Alani Britonis, cujus solarii proprietas ad dictum dominum episcopum dicitur pertinere, contiguo dicte domui Guillelmi coci, novem solidos, septem denarios et obolum; item, in vico Sancti Salvatoris, super domo Henrici corneterii, quam Petrus dictus Cousin tenere dicitur, sita inter domum Galteri Nivat et domum Radulphi Normanni, viginti solidos; item, prope Nigellam, super domo Rogeri vaginarii, sita inter domum Henrici furnerii et domum Ricardi dicti Poilehaste, viginti solidos; item, in Magno Vico Parisiensi, super quadam domo, sita inter domum Stephani Britonis et domum Guiardi Aconis, quinque solidos; item, super domo magistri Galieni de Pisis, sita in vico de Stupis, inter domum Johannis de Stupis et domum Thome de Carnoto, tapicerii, viginti quinque solidos, ex legato deffuncte Marie la Blanchete, quondam uxoris deffuncti Johannis Mathei; item, predictam domum, continentem quatuor cameras, contiguam domui domini Johannis de Sancto Jacobo, valentem de locagio per annum circiter triginta sex solidos, ut dicitur; de quibus censibus et domo predictis debentur annuatim decem solidi personis infrascriptis, videlicet Guiardo de Tramblayo quatuor solidi, duobus terminis, ad Pascha et festum sancti Remigii; item, et heredibus de Terminis sex solidi, dictis duobus terminis; teneret etiam et possideret ipsa congregatio, in censiva et dominio dicti domini episcopi quedam alia bona infrascripta videlicet : unum arpentum terre, situm in porprisio dicte domus sue, a parte posteriori, contiguum muris domus comitis Britannie, et, ex uno latere, deversus Parisius, contiguum jardino Johannis Martini, et, ex alio latere, per deversus Rotulum, terre ipsius congregationis, que contigua est Culture dicti domini episcopi; item, quoddam oratorium, situm in porprisio dicte domus Cecorum, juxta magnum cheminum Sancti Honorati, ab oppositis domus Gaufridi dicti le Melle, pelliparii, continens de longo octo tesias et quinque pedes vel circiter, et in lato quatuor tesias et unum pedem vel circiter; dictusque dominus episcopus compelleret dictam congregationem ad ponendum predicta extra manum suam; ac etiam ex parte ipsius congregationis fuisset dicto domino episcopo humiliter supplicatum, ut idem dominus episcopus census seu redditus augmentatos predictos et dictam domum, quatuor cameras continentem, ac dictum arpentum terre, ad opus cimiterii, pro inhumatione corporum pauperum cecorum in dicta domo decedentium, et aliorum defunctorum qui ibidem processu temporis suam elegerint sepulturam, nec non et predictum oratorium, ad opus capelle, pro divinis officiis ibidem celebrandis, salvo jure parrochiali, amortiaare dignaretur, ac permitteret ipsam congregationem habere ad usum ipsius capelle duas campanas, quamlibet ponderis centum librarum, in quodam campanili de novo erecto supra introitum domus predicte, prope capellam predictam, presertim cum hoc a decano, capitulo et curato ecclesie Sancti Germani Autissiodorensis, Parisiensis, fuisset eis, ut dicitur, concessum; tandem dictus dominus episcopus, prout dictus provisor, coram nobis, et dicta congregatio, coram dictis clericis juratis, asseruerunt, supplicationi dicte congregationis annuendo, pietatis intuitu, pensata utilitate dicte ecclesie Parisiensis, habito, ut dicitur, super hoc bonorum consilio, eidem congregationi et dicte domui sue predictos redditus seu census augmentatos et alia bona predicta duxit admortiaandum, in modum qui sequitur, videlicet : quod idem dominus episcopus voluit et concessit quod dicta domus Cecorum et congregatio ejusdem habeant et possideant in futurum, ad usus predictos, augmentatos census predictos et alia bona predicta, absque coactione aliqua vendendi, distrahendi, vel extra manum suam ponendi; salva tamen et retenta eidem domino episcopo et dicte Parisiensi ecclesie suisque successoribus, in censibus et redditibus supradictis, omnimoda jurisdictione et justicia ac dominio et censu capitali, si quis inde sibi debeatur; salvis etiam sibi et suis successoribus ac dicte Parisiensi ecclesie in prefatis arpento terre, ad opus cimiterii, et oratorio, ad opus capelle, ut dictum est, deputatis, juribus et redevenciis episcopalibus et spiritualibus quibuscumque, et salvo omni jure parrochiali. Item, asseruerunt dicti provisor et congregatio, quod dictus dominus episcopus, pro hujusmodi admortiaatione, sibi et dicte Parisiensi ecclesie ac suis successoribus retinuerat, de voluntate et assensu dictorum provisoris et congregationis, sex libras Parisienses annui redditus seu census, habendas et percipiendas ab ipso domino episcopo et suis successoribus annuatim, per manus magistri seu provisoris domus et congregationis predictarum qui pro tempore fuerint, quatuor terminis Parisius consuetis, primitus pro indiviso, super possessionibus, censibus et redditibus supradictis; ita quod, pro illis sex libris annui redditus seu census, dictus dominus episcopus et sui successores, quocienscumque opus fuerit, poterunt in eisdem possessionibus, censibus et redditibus et qualibet parte eorumdem suam plenius justiciam exercere. Que omnia et singula predicta dictus provisor, coram nobis, nomine dicte domus Cecorum et congregationis ejusdem, et dicta congregatio seu universitas, coram dictis clericis juratis, voluerunt et ratificaverunt et eis sponte aquieverunt, eaque omnia servare promiserunt et contra in aliquo non venire, dictasque sex libras annui redditus seu census reddere annuatim imposterum dicto domino episcopo et suis successoribus, terminis et modo superius declaratis; se et suos successores provisores dicte domus, ipsamque domum ac bona predicta, quantum ad hoc, dicto domino episcopo et suis successoribus specialiter obligantes. Recognoverunt etiam dicti provisor et universitas, quod dictus dominus episcopus concesserat eis habere in dicto campanili dictas duas campanas, ad usum dicte capelle, ponderis supradicti, ac eis tradiderat et concesserat in perpetuum, de Cultura ipsius domini episcopi, sita juxta dictam domum Cecorum, quinque arpenta terre in uno tenente, ex parte domus eorumdem, a fossato scilicet supra viam publicam, de lungo in lungum, secus murum domus eorum et murum domus comitis Britannie, usque ad metam positam juxta muros terre tegulariarum, pro decem libris Parisiensibus annui redditus seu census, a dicto domino episcopo et suis successoribus Parisiensibus episcopis, per manus provisoris domus et congregationis predictarum, qui pro tempore fuerint, in festo Omnium Sanctorum, super dictis quinque arpentis terre et aliis omnibus dicte domus bonis percipiendis imposterum annuatim, prima solutione ad festum Omnium Sanctorum proximo venturum, ut dicebant, incipiente; salva tamen et retenta ipsi domino episcopo et suis successoribus omni justicia et jurisdictione et dominio in dictis quinque arpentis terre, et salvo sibi omni alio jure suo. Quas decem libras annui redditus seu census predictas dictus provisor, coram nobis, nomine dicte domus Cecorum et congregationis ejusdem, ipsaque congregatio, coram predictis clericis juratis, confitentes se dicta quinque arpenta terre recepisse a dicto domino episcopo, pro eisdem decem libris annui redditus seu census, sub forma predicta promiserunt reddere imposterum super dictis quinque arpentis terre et aliis dicte domus bonis, modo et termino antedictis; se, quantum ad hoc, nomine quo supra, et successores suos provisores dicte domus et omnia bona ejusdem obligantes. Predicta autem omnia acta fuerunt a dicto provisore, nomine dicte domus Cecorum et congregationis ejusdem, coram nobis, et a dicta congregatione, coram dictis clericis juratis, prout ipsi clerici nobis retulerunt viva voce. Ad quorum relationem et dicti provisoris petitionem, sigilla curiarum nostrarum predictarum duximus presentibus litteris apponenda, in testimonium et memoriam rei geste. Datum anno Domini millesimo ducentesimo octogesimo tertio, die dominica post hyemale festum beati Martini, mense novembri.

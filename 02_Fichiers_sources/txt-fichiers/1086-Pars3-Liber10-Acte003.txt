In nomine sancte et individue Trinitatis. Amen. Ludovicus, Dei gracia Francorum rex. Noverint universi, presentes pariter ac futuri, contencionem, que vertebatur inter capitulum Parisiense et Philippum marescallum nostrum, in hunc modum, in nostra presencia, sedatam fuisse : quod scilicet, idem Philippus omnes consuetudines quas sibi, de jure uxoris sue, in ecclesia Liricantus et grangia vendicabat, et quas ante ipsum Poncius de Gaudein, pater uxoris sue, tenuerat, jamdicto capitulo penitus resignavit. Huic paccioni prebuit assensum uxor ejus, Matildis, ad cujus hereditatem pertinebat, et Gaufridus de Gaudein, frater Matildis, de cujus feodo erat; ita tamen quod, hujus relaxacionis causa, singulis annis, inter festum sancti Remigii et festum beati Dyonisii, duos modios, unum frumenti, alterum avene, de meliori quod in dicta grangia fuerit, ad mensuram Piseoli, tam ipse quam heredes ejus in perpetuum percepturi sunt. Quociens autem major predicte grangie alterabitur, jurabit, quando requiretur ab eo, se de meliori frumento grangie et de meliori avena hanc pensionem redditurum. Si autem hec pensio infra prescriptum terminum soluta non fuerit, res hominum ejusdem ville memorati capituli capient, et, cum eas per septem dies tenuerint, nec iterum eis satisfactum fuerit, licenter vendicioni exponent; et, cum valenciam prescripte annone et costamentum rerum captarum perceperint, quod super fuerit hominibus restituent, et securitatem fidei vel sacramenti, si opus fuerit, venditor prestabit, quod fideliter vendicionem fecerit et de residuo nichil retinuerit. Quicumque autem res memoratas abduxerit, si de summa rerum captarum querela mota fuerit, juramento ab ipso prestito quod nichil amplius ceperit, liber et quietus erit. Que omnia ut perpetuam stabilitatem obtineant, presentem paginam sigilli nostri auctoritate ac regii nominis caractere, subter annotato, precepimus communiri. Actum Parisius, anno incarnacionis Dominice m c lxx ix, astantibus in palacio nostro, quorum nomina supposita sunt et signa. Signum comitis Theobaldi, dapiferi nostri. S. Guidonis buticularli. S. Reginaudi camerarli. S. Radulfi constabularii. Datum per manum secundi Hugonis cancellarii

Universis, etc... Notum facimus quod, cum causa verteretur coram nobis inter venerabiles viros decanum et capitulum Parisiense, ex una parte, et Philippum Boucelli et Johannem, ejus filium, cives Parisienses, ex altera, super eo quod dicebant idem decanus et capitulum eosdem Philippum et Johannem, per se et suos complices, fecisse dirui auctoritate propria indebite quemdam furnum, situm in Gallanda Parisius, in domo Richardi Anglici, in terra et justicia ecclesie Parisiensis; et propter hoc, petebant dictus decanus et capitulum eosdem Philippum et Johannem condempnari per sentenciam ad reficiendum dictum furnum in pristinum statum vel equivalentem, et ad restituendum sibi dampna et expensas, et ad satisfactionem sibi de injuria ob hoc illata decano et capitulo supradictis; tandem idem Philippus, in jure, coram nobis recognoscens se, per se et complices ejus, dictum furnum, situm in terra et justicia capituli, auctoritate propria diruisse, promisit se redditurum eisdem decano et capitulo quinque solidos Parisienses pro coustamentis positis in refectione dicti furni, et eos venerabili viro succentori solvi et nomine dictorum decani et capituli, coram nobis; tali conditione apposita, ut dicebat, quod, si venerabiles viri Odo, archidiaconus, et dominus Radulfus de Chivriaco, canonicus Parisiensis, quorum dicto stare promisit super hoc, coram nobis, dixerint eundem Philippum de jure potuisse vel debuisse premissam furni dirucionem facere, ipsi quinque solidi restituantur eidem; alioquin si dixerint contrarium, videlicet dictum Philippum nullum jus habere in dicta terra talia attemptandi, ipse Philippus factum hujusmodi et injuriam emendabit, et exspensas restituet atque dampna eisdem decano et capitulo ad dictum eorumdem duorum, dicta pecunia jam soluta pro refectione furni ipsis decano et capitulo nichilominus remanente. Datum anno Domini mccxlvii, mense maio.

Odo, Dei gratia Parisiensis episcopus, H. decanus, R. cantor, Mauricius Hamericus, et Odo archidiaconi, Galo succentor, magister Petrus, cancellarius, et magister Petrus de Corbolio canonicus Parisiensis, omnibus ad quos presens scriptum pervenerit eternam in Domino salutem. Cum domnus Petrus, sancte Romane ecclesie titulo Sancte Marie in Via Lata diaconus cardinalis, in partibus Gallicanis legationis officio fungeretur, super corrigendis quibusdam que in ecclesia Parisiensi audierat corrigenda, mandatum suum nobis sub hac forma porrexit :     Venerabili in Christo patri et amico karissimo Odoni, Dei gratia Parisiensi episcopo, et dilectis suis H. decano, R. cantori, Mauricio Hamerico, et Odoni archidiaconis, Galoni succentori, magistro Petro cancellario, et magistro Petro de Corbolio canonico Parisiensi, Petrus, divina miseratione Sancte Marie in Via Lata diaconus cardinalis, apostolice sedis legatus, salutem et sincere dilectionis affectum. Quanto nobilis Parisiensis ecclesia, in regni capite et urbe tam celebri constituta, de cujus plenitudine omnes accipiunt, puriores radios circumquaque diffundit, ubique terrarum famosius predicatur, tanto ad ordinandum ecclesie ipsius cuitum et extyrpandum penitus quod ibidem, sub pretextu prave consuetudinis , inolevit, uberiorem oportet maturitatem et diligentiam adhiberi, ut, de cujus fonte fere ad universa mundi climata scientie rivuli dirivantur, inde etiam honestatis poculum degustetur, et ubi litterature viget magisterium, ibi morum elegantia reluceat ceteris ad exemplum. Sane, cum in partibus Gallicanis legationis officium exequentes, in ipsis visitationis nostre primordiis, ad eandem ecclesiam venissemus, ex fideli relatione quamplurium didicimus , quod, in festo circoncisionis Dominice, in eadem ecclesia tot consueverunt enormitates et opera flagiciosa committi , quod locum sanctum, in quo gloriosa virgo gratam sibi mansionem elegit, non solum feditate verborum, verum etiam sanguinis effusione plerumque contingit inquinari; eteatenus adinventio tam pernitiose temeritatis invaluit, ut sacratissima dies, in qua mundi redemptor voluit circumcidi, festum fatuorum, nec immerito, generaliter consueverit appellari. Attendentes igitur quod in hiis diebus calamitatis et luctus, quos turbatio temporum et terrarum et precipue desolatio terre orientalis graviori perfudit amaritudine, potius debemus orationibus et lacrimis indulgere, quam hujusmodi vanitatibus et turpitudinibus deservire; volentes etiam a sanctuario Domini omnem spurcitiam et occasionem contaminationis excludere, auctoritate legationis qua fungimur districtius inhibemus, ne in ecclesia vestra, in prescripta sollempnitate de cetero, a quibuslibet aliquid attemptetur, quod clericalem professionem non deceat, aut videatur Dei reverentie derogare; sub interminatione anathematis prohibentes, ne deinceps sub consueta enormitate eadem agatur sollempnitas. Vobis quoque eadem auctoritate districte precipiendo mandamus, ut in hac parte Dei timorem et solam honestatem habentes pre oculis, ita predictam sollempnitatem, dilatione et occasione cessantibus, ordinare, et quod resecandum videritis resecare curetis, ne circa cultum ecclesie vel statum clericorum aliquid possit honestati contrarium deprehendi. Si quis autem contra formam a nobis supra institutam temeritate qualibet venire presumpserit, ipsum, nostra freti auctoritate, ab officio et beneficio, et insuper ab introitu chori et capituli suspendatis, et tamdiu pro suspenso habeatis, suspensionem capitulo denuntiantes, donec de presumptione sua satisfactionem exhibeat competentem. Nichilominus etiam omnes illos ejusdem sententie vinculoprecipimus innodari, qui se, occasione prohibitionis hujus aut constitutionis vestre, a servitio ecclesie, in vigilia vel in die sollempriitatis ejusdem, malitiose duxerint subtrahendos. Quod si omnes hiis exequendis nequiveritis interesse, aut si forte, quod absit! aliquis vel aliqui vestrum, etiam presentes, se superbis discordes exhibuerint, vos, frater episcope, cum decano et reliquis de prenominatis, quod vobis injungimus adimplere celeriter et exequi procuretis.     Nos igitur, intellecto et cognito quod prescripta sollempnitas Dominice circuncisionis minus regulariter ageretur, volentes in statum canonicum revocare quod in scandalum ecclesie temere noscitur pullulasse, auctoritate prefati legati, adhibita maturitate consilii, supradictam sollempnitatem ordinavimus in hunc modum : In vigilia festivitatis, ad vesperas, campane ordinate, sicut in dupplo simplici, pulsabuntur. Cantor faciet matriculam in omnibus ordinate. Rimos, personas, luminaria herciarum, nisi tantum in rotis ferreis et in penna, si tamen voluerit ille qui capam redditurus est, fieri prohibemus. Statuimus etiam ne dominus festi cum processione vel cantu ad ecclesiam adducatur, vel ad domum suam ab ecclesia reducatur. In choro autem induet capam suam, assistentibus ei duobus canonicis subdiaconis , et tenens baculum cantoris, antequam incipiantur vespere, incipiet prosam Letemur gaudiis; qua finita, episcopus, si presens fuerit, vel decanus, absente episcopo, vel capellanus episcopi, utroque absente , incipiet vesperas ordinate et sollempniter celebrandas; hoc addito quod responsorium et Benedicamus in triplo, vel quadruplo, vel organo poterunt decantari; alioquin a quatuor subdiaconis indutis capis sericis responsorium cantabitur. Complectorium ordinate et sollempniter cantabitur. Pulsato autem unico classico ante matutinos, sicut in summis sollempnitatibus, matutini ab episcopo, vel decano, velcapellano incipiantur ordine debito consummandi; hoc adjecto, quod tercium et vi responsorium in organo, vel triplo, vel quadruplo cantabuntur. Cantor matutinorum responsoria ordinabit. Missa similiter cum ceteris horis ordinate celebrabitur ab aliquo predictorum; hoc addito quod epistola cum farsia dicetur a duobus in capis sericis, et postmodum asubdiacono nichilominus perlegetur. Responsorium et AUeluia in triplo, vel quadruplo, vel organo, in capis sericis, cantabuntur, et erunt in missa nnor procedentes. Vespere sequentes, sicut priores, a Letemur gaudiis habebunt initium, et cantabitur Letabundus, loco hymni. Deposuit quinquies ad plus dicetur loco suo, et si captus fuerit baculus, finito Te Deum, consummabuntur vespere ab eo a quo fuerunt inchoate. Ultimum similiter completorium ordinate dicetur. Per totum festum, in omnibus horis, canonici et clerici in stallis suis ordinate et regulariter se habebunt. Inhibemus igitur ne ordinationem istam aliquis perturbare presumat, et qui eam observare noluerit, sententiam incurrat in premisso autentico domini cardinalis expressam. Ut autem institutio ista firmior in posterum perseveret, eam presenti scripto sigillorum nostrorum impressione munito fecimus commendari. Actum anno incarnati Verbi M CXC VIII.

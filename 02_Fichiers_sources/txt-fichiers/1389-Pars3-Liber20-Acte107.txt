Abbas et prepositus magne confratrie Beate Marie Parisiensis, omnibus presentes litteras inspecturis salutem in Domino. Noveritis quod super quatuor arpennis vinearum, sitis apud Ruolium, super viam, prope domum Sancti Martini de Campis, versus Templum, qui sunt in censu communi capitulo Parisiensi et Sancto Laxaro, habebat defuncta Gila dicta Magistra quinque solidos et quatuor denarios Parisienses annui redditus, de quibus reddebat preposito census communis sexdecim denarios capitalis census, et pro illis quatuor arpennis; illos vero quinque solidos et quatuor denarios dedit in elemosinam magne confratrie Beate Marie Parisiensis. Nos vero predicti abbas et prepositus, concedimus magistro Petro de Curtiniaco, canonico Parisiensi, preposito census communis, quamdiu prepositus erit, reddere duos solidos capitalis census, singulis annis, in octabis sancti Dyonisii, pro supradictis quatuor arpennis, salva in omnibus capitulo omni justicia in illis quatuor arpennis. Concedimus eciam quod, nec per empcionem, nec per alium modum, confratres predicte confratrie in manu sua illos quatuor arpennos retinere non poterunt sine voluntate et assensu capituli Parisiensis. Et, quia predictus magister Petrus concessit, quod confratres predicte confratrie teneant supradictos quinque solidos et quatuor denarios, quamdiu erit prepositus, concedimus et volumus, quamdiu fratres eosdem quinque solidos et quatuor denarios teneant, post concessionem factam a predicto magistro, quod non possint predicti confratres prescribere contra capitulum Parisiense. Et ad hoc et ad predicta predictos fratres obligamus. In cujus rei testimonium, presentibus litteris sigillum magne confratrie Beate Marie Parisiensis apposuimus. Actum anno Domini mccxl, mense aprili.

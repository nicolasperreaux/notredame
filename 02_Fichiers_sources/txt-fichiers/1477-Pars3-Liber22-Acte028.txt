Miseratione divina, frater Jeronimus, Penestrinus, Bernardus, Portuensis, episcopi, Hugo, tituli Sancti Laurentii in Lucina, Comes, tituli Sanctorum Marcellini et Petri, presbiteri, Gotifridus, Sancti Georgii ad Velum Aureum, et Jacobus, Sancte Marie in Via Lata, dyaconi cardinales, universis presentes litteras inspecturis, salutem et rei geste memoriam. Presenti scripto testamur, nos vidisse ac diligenter inspexisse testamentum felicis recordacionis, domini Adriani, electi in summum pontificem, conditum ab ipso, in minori officio constituto, videlicet, dum esset Sancti Adriani dyaconus cardinalis, scriptum per manum Bonamore, filii quondam Bonamici, de Corelia, Lucanensis dyocesis, publici imperiali auctoritate notarii, et ejusdem tunc cardinalis sigillo et subscriptione memorati notarii roboratum, sicut sigilli ejusdem inspectio et memorati testamenti pagina perhibebant, non cancellatum, non abolitum, nec in aliqua parte sui viciatum, sed in prima sui figura. In quo quidem testamento, inter cetera continebatur hec clausula :  Item, Parisiensi ecclesie lego libras ducentas Turonenses, pro anniversario meo ibi faciendo; item, digitum Sancti Johannis Baptiste; item, casulam, dalmaticam et tunicellam.  Nos itaque, in hujus visionis et inspectionis testationem, et ne de predictis rebus legatis vel earum aliqua, et maxime de predicto digito legato, dubitatio in posterum oriatur, presentes litteras fieri fecimus, in testimonium veritatis, et nostrorum sigillorum munimine roborari. Datum Rome, Domini millesimo ducentesimo octuagesimo sexto, mense marcii, pontificatus domini Honorii, pape quarti, anno primo.

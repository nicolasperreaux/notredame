Universis presentes litteras inspecturis, frater B. humilis prior Sancti Martini de Campis Parisius, et ejusdem loci conventus, salutem in Domino. Cum esset controversia inter nos, ex una parte, et decanum et capitulum Parisiense, ex altera, super omnibus terris et vineis quas tenemus in censiva dicti capituli que dicitur census communis, et super possessione cujusdam decime, que est in terra Petri de Asneriis, in feodo domini Laurentii de Castaneto, et super undecim arpentis terre, sitis apud Savies, in censiva supradicti capituli, et super duobus arpentis terre, que sunt in territorio de Bonolio, juxta Pontem Eblon, in quibus habet campipartem et decimam; in qua terra dicunt nos fecisse fossata, ad dampnum eorum; que omnia debemus distrahere, sicut dicunt; preterea super quodam molendino nomine Crollebarbe, et super quibusdam terris, pratis et vineis, quas dicti decanus et capitulum tenent in censiva nostra, apud Sanctum Marcellum Parisius, Pentinum et Yvriacum sitis; que omnia ipsi debent distrahere, sicut dicimus; tandem super hiis omnibus, tam nos quam dicti decanus et capitulum Parisiense, in venerabiles viros magistros Bartholomeum de Monciaco, canonicum Carnotensem, Jordanum, canonicum Parisiensem , et Ardengum, canonicum Legiensem, de consensu partium, compromisimus; promittentes, sub pena centum librarum Parisiensium, ab illa parte que ab arbitrio resiliret parti alteri solvendarum, nos firmiter servaturos quicquid ab illis tribus vel a duobus illorum pace vel judicio fuerit ordinatum. Debet autem proferri arbitrium infra octabas assumptionis beate Marie, nisi de consensu partium fuerit terminus prorogatus. Si autem tempore medio aliquem illorum trium forte, quod absit, mori contingeret, vel aliquo legitimo impedimento teneri, propter quod cognitioni querele interesse non posset, alius substitueretur loco ejus, qui, in predicta forma, in negocio ipso procederet secundum retroacta. Si vero contingeret arbitrium minime terminari, ea que acta forent in arbitrio, in judicio locum haberent. Actum anno Domini MCCXXVI, mense martio.

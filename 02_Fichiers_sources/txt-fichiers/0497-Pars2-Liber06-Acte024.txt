Hugo Clemens decanus totumque Parisiensis ecclesie capitulum, omnibus presens scriptum inspecturis, notum facimus, quod, communi assensu totius capituli Parisiensis, ordinatum est et statutum, ut, in omnibus preposituris ecclesie Parisiensis vacaturis, canonici prebendarii de omnibus que ad prehendas suas pertinent plenam justitiam habeant, nec ad prepositos de illis qui ipsis injuriati fuerint de rebus prebendarum suarum recurrere teneantur, nisi voluerint. Quod si prepositos pro voluntate sua seu pro aliqua necessitate requisierint, prepositi eos bona fide juvare tenebuntur. Et quando post hanc constitutionem vacaverint prepositure de Ivriaco, de Vernoto, de Christoilo, de Viriaco, de Roseto, de Castaneto, de Mintriaco, de Steovilla, in quibus canonici jam habent justitiam supradictam, et similiter in vacaturis habituri sunt. Item statutum est quod, in omnibus preposituris, in villis in quibus non sunt prepositure et ecclesiis ecclesie Parisiensis, jus patronatus et presentatio sacerdotum ad capitulum plenarie pertinebit, nec prepositi vel canonici, in villis percipientes plus quam unus de simplicibus canonicis aliis, aliquam sibi in hac parte vendicare poterunt potestatem, et jus istud in omnibus preposituris supradictis et villis prepositis carentibus jam devolutum est ad capitulum. Statutum est etiam quod omnes prepositi villarum Beate Marie, quando majorie vel decanatus seu alie serjantie in preposituris suis vacaverint, nec servitium nec precium aliquid, sive manifeste sive occulte, ab aliquo, occasione serjantiarum, recipient ipsi vel alius pro eis, nec aliquo modo impedient. Decimam tamen partem tantummodo servicii seu precii capitulo collati, per manum ejusdem capituli, recipient, nec in venditione seu collatione serjantiarum jus aliquod seu dignitatem vel contradictionem, plus quam unus de simplicibus canonicis, sibi poterunt vendicare, nec justitiam seu forisfacta prepositurarum suarum vendere seu ad firmam dare eis licebit; quod etiam generaliter intelligimus de omnibus a capitulo alicubi justitiam habentibus. Et hec omnia se bona fide servaturos in institutione sua jurare tenebuntur; et, si jurare renuerent vel differrent, nec in choro nec in capitulo reciperentur, nec pro prepositis haberentur, quousque jurassent, et de contemptu capitulo satisfecissent. Item, in prepositura Roseti, tam decimam quam campipartem novalium de Brolio, tam antiquorum quam modernorum, capitulum sibi retinuit cum integritate : que omnia tunc prepositus Roseti se servaturum juravit, et quod infra octabas Assumptionis, decem libras Pruvinienses ad denarios matutinales annuatim persolvet, et preterea stationem, que prepositure Roseti annexa est, infra mensem postquam lecta fuerit pro anniversario Mathei, quondam decani de Moldun . Preterea idem prepositus per sacramentum suum reddit, pro halis novis factis apud Rosetum, triginta libras Pruvinienses, videlicet medietatem infra octavas nativitatis Domini, et aliam medietatem infra octabas Pentecostes. Item, constitutum est quod omnes precarie Parisiensis ecclesie, que de cetero vacabunt, ad communitatem reducentur, et, si capitulo placuerit, canonicis ecclesie dabuntur ad firmam, vel aliis, si canonici eas retinere noluerint; ita quod ille qui plus obtulerit, infra quindecim dies, a die qua de precaria ordinanda primo tractabitur computandos, precariam, non obstante aliqua contradictione, habebit, et firmam se soluturum terminis constitutis jurabit, et quod firmam illam, quamdiu canonicus fuerit, non poterit resignare, dum tamen persona fuerit idonea. Post hanc autem constitutionem vacavit precaria de Villa Arcel, que prefato modo data est Petro de Latiniaco, ad firmam undecim librarum, de quibus medietatem infra octavas Pasche reddere tenebitur per juramentum interpositum, et alteram medietatem infra octavas Omnium Sanctorum. Item, vacante precaria de Veteri Ruscha, prefato modo dedimus eam Gregorio, concanonico nostro, ad firmam centum solidorum, quorum medietatem infra octavas natalis Domini, et alteram medietatem infra octavas sancti Johannis Baptiste persolvere tenebitur. Item, prata de Layaco dedimus magistro Petro Blesensi, concanonico nostro, ita quod singulis annis stationem inde persolvet. Item, omnes redditus, qui pertinebant ad domum Symonis de Sancto Dionisio, que diruta fuit pro fabrica ecclesie, retinuit sibi capitulum, videlicet sexaginta solidos in altari sancti Gervasii, reddendos duobus terminis, triginta in Ascensione Domini, et triginta in festo Omnium Sanctorum; et alia que apud Erbleium et apud Gonessiam possessor dicte domus possidebat, et que in aliis locis erant. Item, sciendum est quod medietatem tensamenti de Undrisiaco, quod emimus, dedimus Guillelmo de Sancto Dionisio ad firmam, ejusdem loci preposito; ita quod pro eadem medietate viginti quinque modios vini melioris, quod de tensamento ipso provenerit, nobis annuatim reddet, et in expensis suis Parisius in cellarium nostrum faciet adduci, et hoc ita se servaturum idem Guillelmus, prestito juramento, promisit. Item solvit ad anniversarium Radulphi camerarii quinquaginta solidos, pro decem modiis vini de tensamento. Item constitutum est quod, cedente vel decedente domino Hugone, decano nostro, omnes redditus prepositure de Larchant, excepta tantummodo justitia loci et venditionibus, ad communitatem Parisiensis capituli reducentur, videlicet quinquaginta solidi de receptis, in die Assumptionis beate Marie, tractus quadrigarum, viginti solidi de tallia, viginti solidi de altari, viginti solidi de minuta decima, viginti quinque solidi de decima de Busseio, quinque solidi de messario et quinque solidi de granchario, forragium et theloneum ville Lyricantus, minuta decima tam lini quam canobi, forragium, ad quamcumque granchiam deveniet, grapinagium totius bladi, preterquain de avena et preterquam de leguminibus, vicie et stramen vicie, torcularia et vinum de torcularibus. Preterea habebit ad firmam prepositus ea, prout constituta sunt in carta facta de Mandato pauperum in quadragesima. Prepositus autem de Larchant habebit, in recompensationem, superiusherbergagium, cum grangia superiori et omnibus terris ad grangiam pertinentibus, nec solvet inde capitulo seu canonicis decimam vel terragium vel aliquid aliud. Habebit preterea stagnum, ita tamen quod inde annuatim ad denarios matutinales decem libras Parisienses solvet. Habebit insuper justitiam loci, salva canonicis prebendariis justitia prebendarum suarum. Habebit insuper venditiones. Habebit quoque halas de Liricantu, ita quod de proventibus earumdem, singulis annis, reddet denarios deputatos ad anniversarium Theobaldi de Viriaco, quondam canonici Parisiensis, et ad anniversarium Henrici, marescalli Francie, et Roberti Clementis, fratris ejus, insimul faciendum. Residuum vero, quod de eisdem halis provenerit, prepositi erit, et hoc se servaturum prepositus in institutione sua jurabit. Item magister Petrus Blesensis reddere tenetur, interposito juramento, LX libras Parisienses, pro emptione facta apud Brayam, videlicet xxix libras reddendas infra octavas Pentecostes, et XL solidos circa festum sancti Dionisii, et xxix libras infra octavas Purificationis. Item preposituram Castaneti ad communitatem reduximus, et ad usum communitatis retinuimus decem modios vini, quos prepositus apud Castanetum habere solebat. Omnes autem alios redditus et proventus prepositure dedimus domino Stephano , archidiacono nostro, ad firmam decem librarum Parisiensium, reddendarum in natali Domini et in festo sancti Johannis, et unam antiphonam. Item, dedimus Suggero, canonico nostro, et post ipsum Jolianni, nepoti suo, plateas quas habebamus retro domum que fuit Theobaldi de Viriaco; et, ad edificationem earum, dedimus ei centum libras Parisienses, nobis datas a Radulfo de Lineriis, canonico nostro : ita quod tam idem Suggerus quam Johannes, nepos ejus, post ipsum, et quicumque, post ipsorum decessum vel cessionem, domos ipsas tenebit, in anniversario patris et matris predicti Radulfi, singulis canonicis et majori altari servientibus vi denarios in missa et sex in vigilia dare tenebitur, et matriculariis laicis xn. Post cessionem vero vel decessum predictorum Suggeri et Johannis, predicte domus ad nos et ecclesiam nostram, cum omni melioratione, libere revertentur. Domos insuper, que fuerunt magistri Hugonis de Navaria, apud Sanctam Marinam sitas, in duas divisimus, quas vacantes retinuimus ad incrementum vini, et alias extra claustrum vacaturas similiter retinuimus. Sciendum est etiam quod prepositus Vernoti de prepositura sua jurat se redditurum quindecim libras Parisienses ad incrementum vini, statutis terminis, videlicet medietatem infra octavas sancti Johannis et aliam medietatem infra octavas natalis Domini. Debet etiam quinquaginta solidos Pruvinienses, pro vineis emptis ab Alberto milite, que prepositure annexe sunt. Preterea solvit LX solidos annuatim, ad duo anniversaria. et unam antiphonam. Canonici etiam, prehendas suas habentes apud Vernotum, solvunt capitulo annuatim duos modios et quatuor sextarios bladi in parrochia de Taverz, Parisius adducendos, medietatem hybernagii et medietatem marceschie, preter summam denariorum quam ab antiquo solvunt. Preterea, magister Philippus reddit annuatim duos modios, quos percipit de decima de Macholio, adducendos Parisius, ad minam Parisiensem. Quicumque fuerit prepositus Theoville reddet, sub juramento suo, capitulo xx libras Parisienses, decem in festo sancti Johannis Baptiste et decem in natali Domini. Domino Petro Coco, canonico, concessimus domum Parvi Pontis pro quindecim libris, hiis terminis reddendis : videlicet, infra octavas Purificationis centum solidos, et infra octavas Pentecostes c solidos, et in anniversario Roberti de Consevilla centum solidos; et pro tribus modiis et dimidio frumenti, quatuordecim sextarios in Natali, et quatuordecim in Pascha, et quatuordecim in festo beati Johannis. Sciendum est etiam et communi assensu capituli confirmatum, quod, in nativitate beati Johannis Baptiste, conventus in majori ecclesia remanebit, in vigilia et in die sollempnitatis divina officia ibidem celebraturus. Ex precepto autem cantoris vel succentoris, viginti clerici ad minus ad ecclesiam Beati Johannis ibunt in vesperis, in vigiliis et in missa, sollempniter et ordinate divinum ibidem officium celebraturi. Ut autem omnia supradicta debitam obtineant firmitatem, presentem cartam sigilli nostri impressione fecimus roborari. Actum anno gratie MCC sexto decimo. Datum per manum magistri Stephani Remensis, cancellarii Parisiensis.

Universis, etc... Petrus, armiger, filius domini Reginaldi de Mintriaco, militis, agentis in partibus transmarinis, procurator ipsius domini Reginaldi, ut dicebat, habens potestatem et speciale mandatum vendendi, pro ipso et nomine ipsius, res inferius annotatas, asseruit quod dictus Reginaldus, pater ipsius Petri, habebat terciam partem tocius magne decime de Monciaco Novo, Parisiensis diocesis, abbas et conventus de Karoli Loco terciam partem, et prior de Monciaco ac domus Dei Parisiensis aliam terciam partem; que tercia pars ipsius Reginaldi erat de feodo Johannis de Barris, armigeri, nec eam tenet ab aliquo, ut dicebat; que tota decima insimul onerata in quadraginta sextariis ad mensuram de Monciaco, videlicet duabus partibus bladi et tercia parte avene, annuatim debitis presbitero et ecclesie de Monciaco. Asseruit eciam quod tercia pars dicte decime ipsius domini Reginaldi est onerata, ex alia parte, in uno modio bladi, preter honus predictum, debito annuatim monialibus de Coloignantes, ad mensuram predictam, videlicet duabus partibus bladi et tercia parte avene. Quam siquidem tertiam partem ipsius decime, ut dictum est oneratam, absque alio onere, ad dictum dominum Reginaldum pertinentem, et quidquid idem miles habebat in tota decima predicta et decimaria ipsius loci... prefatus Petrus armiger, procurator ipsius militis, in nostra presentia constitutus, recognovit in jure, coram nobis, se nomine procuratorio predicto vendidisse, et nomine vendicionis in perpetuum concessisse et quitasse venerabilibus viris decano et capitulo Parisiensi et ecclesie Parisiensi, pro ducentis libris Parisiensibus, jam dicto Petro solutis et traditis in pecunia numerata, prout idem Petrus in jure, coram nobis, est confessus; exceptioni... renuncians, etc... Promisit insuper dictus procurator, sub fide predicta, nomine procuratorio predicto et eciam nomine suo, quod ipse et dictus dominus Reginaldus reddent dictis decano et capitulo triginta libras Parisienses, nomine pene, cum omnibus dampnis, deperditis, expensis et interesse, que dicti decanus et capitulum incurrerent aut sustinerent, si predicta venditio ab aliquo in toto vel in parte retracta fuerit vel evicta, aut si super predicta re vendita impedirentur ab aliquibus vel eciam molestarentur. Super quibus dampnis, deperditis, expensis et interesse tenetur et promisit dictus procurator, nomine procuratorio predicto et pro ipso milite, sub fide predicta, stare et credere simplici juramento procuratoris ipsorum decani et capituli, sine probatione aliqua requirenda. Preterea, etc... In cujus rei testimonium, sigillum curie Parisiensis, cum sigillis dictorum Petri et Johannis, litteris presentibus duximus apponendum. Datum anno Domini m cc septuagesimo, die mercurii post festum beatorum Egidii et Lupi.

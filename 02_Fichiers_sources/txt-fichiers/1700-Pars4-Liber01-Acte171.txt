Omnibus presentes litteras inspecturis, officialis curie Parisiensis, in Domino salutem. Notum facimus quod, in nostra presentia constituti, Symon dictus Maupoint, de Morcento, et Berta, ejus uxor, recognoverunt se vendidisse domino Parisiensi episcopo et ejus successoribus imperpetuum, pro sex libris Parisiensibus, eisdem venditoribus jam solutis in pecunia numerata, sicut ipsi venditores confessi sunt coram nobis, unum arpentum prati, situm apud Moyssiacum, contiguum pratis domini episcopi predicti, in censiva domini episcopi Parisiensis. Promiserunt insuper dicti venditores, fide in manu nostra prestita corporali, quod contra hujusmodi venditionem, per se vel per alios, non venient in futurum, et quod eandem venditionem eidem domino episcopo et ejus successoribus garantisabunt et liberabunt, ad usus et consuetudines Francie, contra omnes. Promiserunt etiam prefati venditores, sub prestite fidei religione, se soluturos Petro, clerico dicti domini episcopi, quadraginta solidos Parisienses, nomine pene, cum pretio, dampnis, deperditis, coustamentis et expensis, si venditionem hujusmodi retrahi contigerit vel evinci. Predicta vero Berta quitavit, coram nobis specialiter et expresse, sub prestita fide, eidem domino episcopo et ejus successoribus imperpetuum quicquid juris in dicto arpento prati habebat vel habere poterat, jure hereditario, ratione dotalicii, aut alio quoquo modo; asserens, sub prestita fide, quod ad hoc faciendum vi vel metu inducta non fuerat, sed hoc voluntate spontanea faciebat. Datum anno Domini millesimo ducentesimo quadragesimo secundo, mense junio.

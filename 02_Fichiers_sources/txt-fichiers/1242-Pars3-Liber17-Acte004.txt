Omnibus presentes litteras inspecturis, officialis curie Parisiensis, salutem in Domino. Notum facimus quod, in nostra presencia constituti, Hugo Olearius Anglicus, de Succiaco, Genovefa, ejus uxor, homines de corpore Beate Marie Parisiensis, recognoverunt se Sancelotam, Johannem, Agnetem et Gaufridum, eorum Hugonis et Genovefé filios et filias, esse manumissos a capitulo Parisiensi, sub conditionibus inferius insertis; et de voluntate ipsorum esse, ante manumissionem hujusmodi; non tamen causa honerande libertatis, talia jura retenta in eis et liberis suis predictis ac futuris et rebus eorum, ad quemcumque locum se transferant, in terra et justicia Beate Marie sitis : videlicet honorem, debitam reverenciam, et ea que solent liberti patronis suis exhibere, necnon talliam, singulis annis, si placuerit capitulo antedicto, dum tamen in terra ejusdem capituli hostisias vel possessiones habuerint seu fuerint residentes, non obstantibus prescripcione longissimi temporis seu aliquo privilegio indulto seu indulgendo a quocumque; item, census, redditus, decimas, corveias, reddibiciones et omnes alias consuetudines prius debitas. Item, voluerunt predicti Hugo et Genovefa, nomine suo et filiarum ac filiorum predictorum ac heredum futurorum, et expresse consenserunt, coram nobis, quod nec ipsi nec heredes sui possint petere possessiones aliquas, jure proximitatis consanguineorum suorum, dummodo fuerint condiciones et de manu mortua capituli supradicti, per emptionem, nec eciam per quemcumque alium titulum sive modum, nisi de licencia obtenta a capitulo memorato. Item, recognoverunt ipsi Hugo et Genovefa, nomine suo et filiorum, filiarum ac heredum suorum predictorum, conventum esse inter ipsos et dictum capitulum, quod, si aliquid deveniret eis ex caduco alicujus consanguinei sui vel consanguinee, qui essent de manu mortua capituli sepedicti, tenentur illud vendere infra annum tali qui sit de manu mortua capituli, alioquin, post annum memoratum, capitulum dictum caducum in manu sua posset capere, ut proprium. Item, asseruerunt supranominati Hugo et Genovefa, nomine suo et aliorum predictorum, esse ab ipsis spontanea voluntate concessum in dacione hujusmodi libertatis, quod ipsi et heredes sui tenentur reddere et solvere rectam decimam numeratam per servientem capituli eidem capitulo sepedicto, tam de terris et vineis acquisitis quam acquirendis, quam eciam aliis quas habent et habituri sunt ipsi et heredes sui in decimacione capituli memorati, et quod omnes illi ad quos terre, vinee et hostisie ipsorum, racione quorum tenentur ad talliam capituli seu decimam numeratam, quocumque titulo devenerint, teneantur, sicut ipsi, ad talliam et decimam memoratas. Preterea, de hiis omnibus et singulis supradictis tenendis et inviolabiliter observandis perpetuo, ipsi Hugo et Genovefa, nomine suo et filiorum, filiarum et heredum suorum, fide ab ipsis in manu nostra prestita corporali, nec non et tactis sacrosanctis Euvangeliis, spontanea voluntate, coram nobis, eidem capitulo Parisiensi se obligaverunt et oneraverunt, et omnes heredes suos, qui pro tempore fuerint et quoslibet alios successores. In cujus rei testimonium, etc. Actum et datum anno Domini mccl quinto, mense maio.

Universis presentes litteras inspecturis, curie Parisiensis et Guillermi et Garini, ecclesie Parisiensis archidyaconorum, officiales, salutem in Domino. Notum facimus quod, anno Domini millesimo ducentesimo septuagesimo, die mercurii post Pascha, nobis presentibus et ad hoc specialiter evocatis, vir venerabilis dominus Johannes de Nemosio, canonicus Turonensis, accessit ad venerabiles viros decanum et capitulum Parisiense, capitulo Parisiensi propter hoc convocato, asserens quod nobilis vir dominus Philippus de Nemosio, ejus frater, vendiderat, et, nomine vendicionis, imperpetuum quitaverat et concesserat ipsis decano et capitulo et ecclesie Parisiensi sexaginta et quatuordecim arpenta terre arabilis vel circiter, ad cordam domini regis, que idem miles habebat, ut dicebat, apud Guichiervillam et in territorio ejusdem ville, in decimaria dictorum decani et capituli, juxta Liricantum, que in feudum a domino rege inmediate tenebat idem miles, cum omni jure, justicia, dominio, proprietate, possessione, et qualibet accione, que ipsi militi competebant et competere poterant in predictis et occasione predictorum, modo et racione quibuscumque, videlicet, quodlibet arpentum, pro septem libris Parisiensibus, triginta libris Parisiensibus de tota summa dicte vendicionis deductis. De qua terra se desesiverat idem miles, et dictum decanum, nomine capituli, investiverat, ut dicebat idem Johannes; dicens eciam et asserens se esse proximiorem dicti militis, et dictam vendicionem velle retrahere, et hoc sibi competere racione proximitatis predicte; et offerens coram nobis eisdem pecuniam cum effectu; paratus eciam satisfacere integraliter de precio dicte vendicionis decano et capitulo supradictis; et petens ab eis ut ipsi, satisfacto sibi de precio, dictam vendicionem, nomine retractionis, eidem liberarent. Qui quidem decanus et capitulum, finem litibus imponere cupientes, hoc eidem Johanni concesserunt, salvis tamen sibi pena conventa inter ipsos et dictum Philippum, ac dampnis, deperditis, expensis, et interesse et omni alio jure que sibi competunt aut competere possunt contra dictum militem, secundum conventiones inter ipsos et dictum militem habitas, super vendicione predicta. In quorum testimonium, sigilla predictarum curiarum presentibus litteris duximus apponenda. Datum anno et die predictis.

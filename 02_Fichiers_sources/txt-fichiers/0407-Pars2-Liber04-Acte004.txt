In nomine Patris et Filii et Spiritus Sancti, amen. Plerumque, Fratres, quibusdam occupationibus multorum caritas prepedita, et integra flagrat in corde, et tamen non monstratur in opere. Monstratur autem, cum Deus peccatoris mentem, secundum propositum voluntatis sue, illuminaverit , et, gratuita miseratione, ad effectum usque perduxerit, qui vult omnes homines salvos fieri, qui cui vult miseretur, et quem vult obdurat. Est ergo caritas que operit multitudinem peccatorum, in qua celestium finis est preceptorum, sine qua nulla fiunt merita beatorum. Excellentior itaque via non potest demonstrari, sine qua, etsi virtutum semitis gradimur, errare tamen possumus confiteri. Non habet igitur ramos boni operis qui non manet in radice caritatis. Hec autem operatur unus atque idem Deus et Dominus per Spiritum Sanctum, voluntatis bone benignissimum preventorem, gratie largitorem, certum glorie promissorem, anime purgatorem, bonis inaudita premia misericorditer disponentem, qui cotidie ad vineam excolendam nos invitat, et ad horam undecimam venientibus vite denarium non retardat. Exeamus  igitur ad Deum et Dominum nostrum extra castra, nec ulterius tabernaculo serviamus. Ego itaque Goiffridus, Dei gratia Parisiorum episcopus, in capitulo Parisiensis ecclesie inter canonicos nostros residens, diemque judicii mentis oculis considerans imminentem, verumque judicem, triticum suum ventilabro justitie ad liquidum a paleis in judicio permundantem, et triticum quidem in horreo, paleas vero igni inextinguibili tradentem, decrevi quasdam consuetudines, quas in vico qui dicitur Orliacus, non secundum caritatem, diu possederam, necessarium esse et utile penitus dimittendas; quod et feci, et nunquam ab aliquo successorum meorum repetendas anathemate confirmavi. Habebant autem et canonici in eadem villa consuetudines quas, socia caritate, me sequendo, nunquam ab aliquo repetendas, similiter dimiserunt. Erat autem consuetudinis Parisiensi episcopo, quod, secundum possibilitatem uniuscujusque rustici prefate ville, quot septini denarii, vellet, nollet? sibi dabantur mense marcio, totidem vini modios in subsequentibus vindemiis reddere cogebatur episcopo. Erat et canonicorum similis, sed octonis denariis vini coemptio. Erat etiam quod, sine communi ministrorum concordia, usque ad festivitatem beati Martini, que est mense novembri, vendendi vinum nulla dabatur ex consuetudine licentia. Preterea requirebantur, ex consuetudine, in vindemiis , lumbi porcorum in macello venalium; requirebantur et episcopo moissine uvarum due. Hec igitur omnino destruenda precepi, et precepto destruxi, et ne amplius ibi fieret talis, ex consuetudine, vini coemptio, nec hujusmodi vendendi detentio, nec ista lumborum et uvarum feda repetitio, modis omnibus interdixi. Si quis autem successorum meorum, seu canonicorum hoc preceptum violare quoquo modo presumpserit, sit anathemam adventu Domini, vermis ejus non moriatur, et ignis anime et corporis illius non extinguatur in secula. † Signum Goifridi episcopi. Signum Fulconis decani. S. Waleranni precentoris. S. Drogonis archidiaconi. S. Joscelini archidiaconi. S. Rainaldi archidiaconi. S. Walterii, Meldensis episcopi. S. Goderanni sacerdotis. S. Roberti sacerdotis. S. Haimonis levite. S. Girardi levite. S. Arnulfi levite. S. Widonis subdiaconi. S. Wilelmi subdiaconi. S. Stepliani. S. Rainaldi pueri. S. Walteri pueri. S. Hugonis pueri. Wlgrinus cancellarius scripsit.

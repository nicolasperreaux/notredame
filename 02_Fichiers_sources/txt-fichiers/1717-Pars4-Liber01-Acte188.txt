Universis presentes litteras inspecturis, reverendi patris domini Ancheri, cardinalis archidiaconi Parisiensis, et Garneri, ecclesie Parisiensis archidiaconi, curiarum officiales, salutem in Domino. Noveritis nos, anno Domini millesimo ducentesimo septuagesimo primo, die sabbati post ascensionem Domini, litteras inferius annotatas vidisse et recepisse, in hec verba : Universis presentes litteras inspecturis, officialis curie Parisiensis, salutem in Domino. Accedentes ad presentiam nostram, Johannotus dictus Tornator, de Sancto Clodoaldo, et Burjota, ejus soror, liberi quondam defuncti Petri Tornatoris, minores viginti quinque annis, oriundi de dyocesi Parisiensi, nobis humiliter supplicaverunt quod nos eis Egidium de Solario, eorum avunculum, ad ipsorum bona et negocia minorum daremus curatorem. Et nos, supplicationi dictorum minorum inclinati, predictum Egidium, coram nobis presentem et in se suscipientem onus curationis hujusmodi, dictis minoribus, ad eorum bona et negotia peragenda, custodienda et servanda, dedimus curatorem, prestito prius a dicto Egidio, coram nobis, juramento, de bonis et negotiis dictorum minorum fideliter administrandis et peragendis, et de hiis que utilia viderit dictis minoribus non pretermittendis, et de inutilibus non admittendis, diligenti inquisitione habita et omni sollempnitate adhibita, que in talibus fieri consuevit et juris ratio postulat et requirit; obligans idem Egidius, pro dictorum minorum bonis et negotiis ex fide administrandis, omnia bona sua, mobilia et immobilia, presentia et futura. Datum anno Domini millesimo ducentesimo septuagesimo primo, die sabbati post ascensionem Domini. Preterea prefati Johannotus Tornator et Burjota, ejus soror, liberi quondam defuncti Petri Tornatoris, de Sancto Clodoaldo, minores, coram nobis constituti, presente coram nobis Egidio de Solario, curatore dictorum minorum, asseruerunt quod ipsi minores habebant et possidebant pro indiviso, ex eorum hereditate, quandam parvam peciam vinee, sitam in territorio Sancti Clodoaldi, in loco qui dicitur Sehent, in censiva capituli Sancti Clodoaldi, ad unum denarium censualem, inter vineam magistri Petri Tracet et vineam uxoris Michaelis de Valle; que quidem vinea dictis minoribus non erat multum utilis, ex eo quod rivulus aque molendini domini Parisiensis episcopi per medium dicte vinee se, ut dicitur, extendebat; propter quod dicti minores, coram nobis, dicto eorum curatore presente et auctoritatem eis ad infrascripta prestante, predictam peciam vinee vendiderunt et imperpetuum quitaverunt reverendo patri domino S., Dei gratia Parisiensi episcopo, pro quinquaginta solidis Parisiensibus, jam dictis minoribus et curatori solutis in pecunia numerata, ut confessi sunt coram nobis; exceptioni non numerate pecunie et non recepte renunciantes. Quam quidem pecuniam idem curator promisit, coram nobis, pro dictis minoribus et ad opus eorum, in teneura, quam cito ad hoc obtulerit se facultas, implicare. Et promiserunt, dicti liberi, de auctoritate dicti curatoris eorum et cum nostri decreti interpositione, juramento tactis sacrosanctis prestito, quod contra venditionem et quittationem hujusmodi jure hereditario, ratione minoris etatis aut alio jure non venient, per se vel per alium, in futurum, et quod dictam peciam vinee, prout se comportat, ad dictum censum sine aliquo onere garanticabunt et liberabunt dicto domino episcopo et ejus successoribus Parisiensibus episcopis, ad usus et consuetudines Francie, perpetuo, contra omnes; se et heredes suos et omnia bona sua, quantum ad hoc, eidem domino episcopo ejusque successoribus, de auctoritate dicti eorum curatoris, obligantes. Datum anno et die supradictis. In cujus rei testimonium, presentibus litteris sigilla nostra duximus apponenda. Datum ut supra.

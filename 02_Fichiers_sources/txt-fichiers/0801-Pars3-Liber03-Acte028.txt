E. decanus totumque capitulum Parisiense, omnibus presentes litteras inspecturis, salutem in Domino. Notum facimus quod Vitalis, camerarius noster, contulit ecclesie nostre in puram et perpetuam elemosinam, apud Castellium juxta Balneolum, quindecim solidos capitalis census, cum omni justicia ad eundem censum pertinente; de quo censu idem Vitalis emit ab Odone de Orliaco, Petro, filio Rogeri, et Henrico de Ulmo septem solidos et dimidium, a Guillelmo vero Comite, de Castaneto, septem solidos et dimidium. Hanc autem donationem ita fecit predictus Vitalis, quod nos pro ipso tenemur solvere de eodem censu, singulis annis, in festo sancti Remigii, canonicis Sancti Dyonisii de Passu Parisiensis quinque solidos, et canonicis Sancti Johannis Rotundi tres solidos, pro anniversario patris et matris ejusdem Vitalis et suo faciendo. Totum vero residuum cum proventibus nobis libere remanebit. Datum anno Domini mccxx quinto, mense marcio.

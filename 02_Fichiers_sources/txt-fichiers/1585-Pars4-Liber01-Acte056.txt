Omnibus presentes litteras inspecturis, Odo de Gallandia, ecclesie Parisiensis archidiaconus, eternam in Domino salutem. Noverit universitas vestra, quod Johannes de Chetainvilla, armiger, filius quondam defuncti Johannis de Chetainvilla, militis, et Johanna, mater ejusdem armigeri, relicta dicti defuncti, nunc uxor Guidonis de Vere Magno, militis, et idem Guido, in nostra presentia constituti, asseruerunt quod res que inferius continentur movent de feodo suo et ex parte dicti defuncti Johannis de Cheteinvilla, militis, videlicet : furnus juxta Parvum Pontem Parisius et domus juxta furnum, cum appendiciis; vinee clausi Sancti Stephani de Gressibus; vinee et terre apud Marivaus et Vallem Viridem; item, quidam census prope Sanctum Severinum; que omnia tenent in feodum Johannes, Guillelmus Hecelini, fratres, et Nicholaus Erodis, ratione liberorum defuncti Hecelini viarii, quos habet idem Nicholaus in ballo suo. Et de predictis omnibus sunt homines sui ligii, et fecerunt sibi tria homagia, et debent facere quandocumque locus et tempus se offerent. Item, quoddam molendinum quod vocatur molendinum Jullardi; item, due domus in Judearia. Que molendinum et domos tenet Stephanus Briesche ab ipsis in feodum ad unum homagium ligium. Item, quedam domus, sita juxta cimiterium Sancti Severini, que fuit quondam ecclesie Novicensis; item, pondus cere Parisiensis; item; feodus quem tenet Guillermus, armiger, de Ceniaco, filius quondam defuncti Gaconis de Roseriis, militis. In quo feodo sunt plura retrofeoda et delmania, que delmania tenent Nicholaus de Rossigniaco et Johannes de Roseriis dictus Bocicaut, milites, et quamplures alii; et sunt homines ligii ejusdem Guillelmi. Qui Guillelmus est homo ligius eorumdem de predictis. Asseruerunt autem quod omnia predicta tenebant in feodum a domino Radulpho de Plesseyo, milite, et idem Radulphus a domino episcopo Parisiensi. Prefati autem Johannes armiger, Johanna, mater ejus, et Guido miles, ejus maritus, omnia predicta, que asseruerunt esse sua et que ab eis tenebantur, de feodo domini episcopi movencia, et omnia jura que sibi in predictis rebus competebant et competere poterant quoquo modo, vendiderunt coram nobis reverendo patri G., Dei gratia Parisiensi episcopo, et ejus successoribus imperpetuum, nichil juris in eisdem retinentes, pro sexcies viginti libris Parisiensibus, sibi jam solutis, in pecunia numerata, sicut confessi sunt coram nobis; promittentes, fide in manu nostra corporaliter prestita, per stipulationem sollempnem, quod in predictis rebus, per se vel per alios, jure aliquo nichil de cetero reclamabunt, et quod predictam venditionem domino episcopo et ejus successoribus imperpetuum garantiaabunt, ad usus et consuetudines Francie, contra omnes. Quia vero dictus Johannes, in ballo dicti Guidonis existens, nondum erat saisitus de terra sua, ut dicebatur, promiserunt dicti Guido et Johanna, ejus uxor, stipulatione legitima precedente, quod, quamcito idem Johannes de terra sua saisietur, tantum facient et procurabunt, quod idem Johannes, coram quo dictus dominus episcopus Parisiensis voluerit, iterum premissa omnia confitebitur se fecisse et vera esse; nec non quittabit et fidem dabit quod ea omnia garantiabit domino episcopo, prout superius est expressum. Et hoc idem se facturum dictus Johannes, juramento prestito, repromisit. Si autem dictum Johannem mori contigerit, antequam de terra sua saisiatur, promiserunt prefati Guido et ejus uxor, per stipulationem legitimam, quod, si quis, succedens ab intestato eidem Johanni, vel alio modo, ratione dicti Johannis, dominum Parisiensem episcopum, vel illos qui feodos predictos tenerent, in aliquo molestarent vel super aliquo alicui moverent questionem vel facerent moveri, ipsi facerent eosdem inquietatores vel inquietatorem tacere et quittare res omnes superius nominatas, et nichilominus omnia dampna et deperdita inde habita resaisirent, se et sua et heredes suos, quantum ad hoc, obligantes; renuntiantes beneficio legis qua cavetur ne tutor, finita tutela, teneatur, et quod actiones in pupillum factum adultum transferantur, et omni alii juris auxilio quod posset eis valere et domino episcopo nocere in aliquo premissorum. Item, promiserunt, per stipulationem legitimam, quod, si forte venditionem hujusmodi retrahi contigerit vel evinci, vel si forte res aliqua de premissis evinceretur vel retraheretur, vel domino episcopo non liceret habere res predictas vel aliquam ipsarum, ipsi Johannes, Johanna et Guido predicti precium nec non omnes misias, dampna, deperdita et expensas, que dominus episcopus, quicunque fuerit, diceret simplici verbo, absque alia probatione, se incurrisse, sibi ad plenum restituerent. Et, de hoc ac de omnibus premissis complendis et fideliter adimplendis et firmiter observandis, juramentum, tactis sacrosanctis euvangeliis, coram nobis, corporaliter prestiterunt, nec non omnia bona sua, mobilia et immobilia, habita et habenda, domino episcopo et ejus successoribus specialiter obligarunt, et in hiis omnibus heredes suos oneraverunt. Volentes et concedentes ut dominus episcopus, qui pro tempore fuerit, ad eadem bona, ubicumque ea esse contigerit, propria auctoritate sive auctoritate judiciali vel alias, prout voluerit, possit se assignare et ea capere, si defficerent in aliquo premissorum, donec eidem episcopo super defectu, ad dictum et voluntatem ipsius episcopi, esset per integrum satisfactum. Preterea, de hiis omnibus tenendis, complendis, garantiaandis, nec non de omnibus dampnis, misis, deperditis et expensis domino episcopo, ut dictum est, restituendis, Ferricus de Soisiaco, Johannes Briart, Nicholaus de Rosseriaco, Johannes Bucicaut, milites, Odo Briart, Philippus Challant, et Johannes de Saliceya, armigeri, quilibet in solidum et per fidem, constituerunt se plegios, coram nobis, et principaliter responsales. In quorum omnium testimonium, presentes litteras sigilli nostri munimine fecimus roborari. Actum et datum anno Domini millesimo ducentesimo tricesimo octavo.

Notum sit omnibus quod quidam servus noster de Cristoilo, Odo nomine, habens filiam nomine Genovefam, que ancilla nostra erat, non habens vero unde aliquomodo eam maritare posset, cum lacrymis sepe et multum rogavit nos, ut, pro amore Dei, eam manumitteremus, ita ut de servitute nostra in servitutem Beate Marie Parisiensis transiret. Hoc autem ideo rogabat, quia quidam servus Beate Marie illam in conjugem habere volebat; pater vero, pre nimia paupertate, illam aliter maritare non poterat. Nos igitur, ego scilicet Guido, Beati Germani Autissiodorensis decanus, et capitulum nostrum, precibus et lacrimis pauperis hominis nostri commoti, timentes etiam ne forte filia ejus fornicaria fieret, si patris lacrimas non respexissemus, predictam feminam a servitute nostra, pro amore Dei, liberam fecimus; ita tamen ut servi Beate Marie qui eam adamaverat legitima conjunx et sic ancilla Beate Marie fieret. Si vero hoc non fecisset, in ancillatum ecclesie nostre, sicut prius erat, reveniret. Signum Guidonis decani... S. Algrini, cancellarii Parisiensis...

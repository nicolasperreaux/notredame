In nomine sancte et individue Trinitatis, amen. Philippus, Dei gratia, Francorum rex. Noverint universi presentes pariter et futuri, quod nos karissimum consanguineum et fidelem nostrum Odonem, episcopum Parisiensem, intuitu dilectionis quam specialiter habemus ad ipsum, occasione etiam cujusdam contumelie eidem a servientibus nostris illate, quam audientes plurimum doluimus, in persona sua tantum, quamdiu vixerit, ab omni exercitu et equitatione absolvimus penitus et quitamus, tam tempore nostro quam temporibus successorum nostrorum regum Francie; salvo nobis debito militum quos idem episcopus tenetur mittere in servitium nostrum. Quod ut ratum sit et firmum, sigilli nostri munimine et regii nominis karactere inferius annotato presentem paginam fecimus roborari. Actum Parisius, anno Verbi incarnati MCC, regni vero nostri anno vicesimo primo, astantibus in palatio quorum nomina supposita sunt et signa. Dapifero nullo. Signum Guidonis buticularii. Signum Mathei camerarii. Signum Droconis constabularii. Datum vacante cancellaria.

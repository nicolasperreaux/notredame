Galterus, Dei gratia Senonensis archiepiscopus, omnibus presentes litteras inspecturis, salutem in Domino. Notum facimus quod, in nostra presencia constitutus, Guillelmus de Brocia, miles, recognovit se vendidisse decano et capitulo Parisiensi quicquid habebat in molendino de Ruppe, sito in parrochia de Vernoto, pro centum libris Turonensibus, fide in manu nostra prestita corporali, quod de predicto molendino dictos decanum et capitulum Parisiense, per se vel per alium, de cetero non molestabit, et quod dictam venditionem nominatis decano et capitulo garentiaabit; assignans plegios, coram nobis, de predicta garentia portanda, Henricum de Monte Chavan, armigerum, Petrum Totepart, burgensem de Moreto, Auricum le Camus, de Moreto; qui in manu nostra fidem prestiterunt corporalem, quod, de predicta garentia portanda, se tanquam plegii continebunt. Gilo etiam, filius predicti Guillelmi, militis, Eliaabeth, uxor ejusdem, coram nobis laudaverunt predictam venditionem, et quitaverunt quicquid in dicto molendino jure hereditario seu nomine dotis habebant vel habere poterant in posterum, fiduciantes in manu nostra quod contra dictam vendicionem, per se vel per alium, non venient in futurum; predicta Eliaabeth sub religione prestite fidei cognoscente quod hoc faciebat spontanea, non coacta. In cujus rei testimonium et perpetuam firmitatem, presentes litteras sigillo nostro fecimus roborari. Actum Senonis, anno Domini mccxxxix, mense decembri.

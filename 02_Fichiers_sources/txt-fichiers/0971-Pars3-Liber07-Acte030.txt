Abbas et prior sancte Genovefe, et archipresbiter Sancti Severini Parisiensis, omnibus presentes litteras inspecturis, salutem in Domino. Noverint universi quod, cum venerabiles viri decanus et capitulum Parisiense traxissent in causam, coram nobis, auctoritate apostolica, Garnerum presbiterum; petentes quod idem G. presbiter a capella et a domo Leprosorum de Vernoto amoveretur, quia ibi non fuerat ab eis institutus, quod ad eos pertinebat, sicut dicebant; tandem idem G. presbiter, in presencia nostra constitutus, renunciavit, in jure, capellanie et amministracioni domus dictorum leprosorum, prestito corporali sacramento, quod in eis, nisi per capitulum Parisiense, nichil de cetero reclamabit. In cujus rei memoriam et testimonium, presentes litteras munimine sigillorum nostrorum fecimus roborari. Actum anno Domini m ccxxiiii, mense decembri.

... Primo denuncies et denunciari facias excommunicatos omnes illos qui servari fecerint statuta edita et consuetudines, vel pocius abusiones introductas contra ecclesie libertatem. Item, excommunicatos nuncies et nunciari facias statutarios et scriptores statutorum ipsorum, nec non barones et dominos terrarum ac alios nobiles, potestates, consules, rectores et consiliarios locorum ubi hujusmodi statuta vel consuetudines edita fuerint vel servata, necnon et illos qui secundum ea presumpserunt judicare, vel in publicam formam scribere judicata. Item, nuncies et nunciari facias predicta statuta nullius esse momenti, et juramenta super eis observandis prestita prorsus illicita, et ideo illos qui prestiterunt ad observacionem juramenti hujusmodi non teneri. Item, excommunices omnes illos qui societatem conjuracionis hujusmodi intraverunt vel intrabunt, aut procuraverunt vel procurabunt aliorum ingressum, nisi penitus resipiscant. Item, excommunices omnes illos qui pro hujusmodi statutis servandis centesimam reddituum suorum solvent vel colligent, aut recipient per se vel alium, seu ad solvendum inducent alios vel compellent, vel ad id dederunt vel dabunt consilium, auxilium vel juvamen. Item, excommunices omnes illos qui, occasione conjuracionis hujusmodi, prelatos impedient uti jurisdictione ecclesiastica in casibus in quibus eis competit de jure vel consuetudine approbata. Item, excommunices omnes illos qui impedient, turbabunt seu molestabunt agentes, respondentes, assistentes, patrocinantes vel judicantes in foro ecclesiastico, in casibus supradictis, nec non et illos qui eorum propinquos in personis vel rebus presument, occasione hujusmodi, molestare, nonobstantibus aliquibus indulgentiis seu privilegiis quibuscumque, etc. Datum Lugduni, ii nonas januarii, pontificatus nostri anno iiiit.

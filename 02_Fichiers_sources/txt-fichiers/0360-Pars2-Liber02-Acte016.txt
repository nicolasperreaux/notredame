In nomine sancte et individue Trinitatis. Si precibus ecclesiasticis, quando pro suis vel pauperum molestiis ab aliquibus illatis nos appetunt, diligenter obtemperamus, et ecclesiam, Domini nostri Jhesu Christi sponsam nostramque matrem, in prosperitate sua, in dignitate ab adversantium impetu custodimus, honoramus atque defendimus, non solum in hoc regiam consuetudinem exercemus, verum etiam ipsum sponsum ad nostri misericordiam summopere coartamus. Ego igitur Ludovicus, Dei miserante providentia in regem Francorum sublimatus, notum fieri volo tam futuris quam et instantibus, quoniam serenitatis nostre presentiam domnus Stephanus, fidelis et cancellarius noster, totusque sancte Parisiensis ecclesie conventus adierunt, humiliter deposcentes quatinus, pro animarum patris mei et matris mee predecessorumque nostrorum remedio, quandam prefate ecclesiæ villam nomine Corberosam, a ministris et servientibus nostris illicitis angariis variisque vexationibus graviter afflictam, ab ipsorum calvis occasionibus et impulsionibus, quas pro nemore ejusdem ecclesie ipsis pauperibus inferebant, imperpetuum liberaremus. Quorum petitionem misericorditer amplexus , omnibus prefate ville habitatoribus et ad eandem potestatem pertinentibus concedimus, quatinus, omni tempore, de nemore Beate Marie, sive ad domos construendas sive ad alia opera sua omnia necessaria, sola tantum venditione excepta, sine inquietatione accipiant. Concedimus etiam incoli omnes terras Beate Marie, ubicumque sint, quas tempore patris nostri Philippi regis vel nostro coluerunt; ita tamen ut ante prepositum nostrum, apud Dordentium, per quatuor legitimos ejusdem potestatis homines eas cultas fuisse sacramentis planis, sine contradicto, ostendant. Precipimus et hoc ut in eodem nemore Beate Marie intus coloni suas faciant extirpationes que exsarta vulgo appellantur, et solummodo duabus messibus colant et fructum colligant; postea vero ad alias nemoris partes secedant, ibique similiter duabus messibus in suis extirpationibus sata colligant. Ut autem hujus auctoritatis nostre preceptum per futura tempora inviolabilem obtineat firmitatis vigorem, sigilli nostri impressione insigniri disposuimus. Actum Parisius, anno incarnati Verbi MCXVI, regni nostri octavo, Adelaidis regine, secundo. Astantibus in palatio nostro quorum nomina subtitulata sunt et signa. S. Anselli dapiferi. S. Gisleberti buticularii. S. Hugonis constabularii. S. Guidonis camerarii monogr.. Datum per manum Stephani cancellarii.

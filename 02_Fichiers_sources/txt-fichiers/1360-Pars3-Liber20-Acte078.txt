Noverint universi quod, cum dilectus et concanonicus noster dominus Nicholaus, sacerdos, attenderet clericos matutinales carere presbitero, qui anniversaria et cetera divina officia, que debent facere, celebraret, insuper et hujusmodi anniversaria, pro defectu presbiteri, sepissime remansisse; idem Nicholaus, divino consilio inspiratus, ad augmentandum cultum divinum in ecclesia Parisiensi, quamdam instituit capellaniam, quam, ab ipso, quamdiu vixerit, conferendam, post unus de clericis matutinalibus habebit; cujus donatio, post ipsum Nicholaum, ad Parisiense capitulum pertinebit. Ad sustentacionem ipsius capellani, dedit predictus Nicholaus quamdam domum, sitam juxta aulam domini regis, domui Fulconis cordubanarii contiguam et conjunctam; ita videlicet quod de proventibus ipsius domus annuatim de cetero, die anniversarii patris et matris et ipsius Nicholai post ejus obitum, quod insimul celebrabitur una die, omnibus canonicis, nec non et aliis de majori altari, et quatuor matriculariis presbiteris, qui anniversario intererunt, distribuet in sero sex denarios, et etiam sex ad missam. Presbiter quoque qui missam anniversarii celebrabit, nisi sit de majori altari, sex denarios, et diaconus tres, et subdiaconus tres habebunt. Dedit etiam xxti libras ad redditus comparandos. Multa etiam alia, utpote calicem et vestimenta, et alia necessaria promisit. Ceterum idem capellanus, pro singulis canonicis Parisiensibus de cetero decedentibus, tenebitur integrum servicium celebrare. Actum anno Domini mcc nono decimo, mense maio.

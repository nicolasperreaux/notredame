Universis presentes litteras inspecturis,... Stephanus, permissione divina, Parisiensis ecclesie minister indignus, salutem in FilioVirginis gloriose. Notum facimus quod, coram nobis constituti, Agnes dicta Barbete, quondam uxor Johannis Sarraceni, illustris regis Francorum cambellani, Stephanus et Johannes dicti Barbete, ejus Agnetis filii, exposuerunt humiliter se habere stabile propositum fundandi seu constituendi capellaniam unam, juxta conceptum animi sui, ob remedium animarum Johannis Sarraceni, Stephani Barbete, Agnetis predicte et filiorum suorum ac benefactorum suorum. Quam capellaniam, obtenta a nobis auctoritate ordinaria ac consensu expresso magistri Hugonis, rectoris ecclesie Sancti Gervasii Parisiensis, in predicta ecclesia Sancti Gervasii, ad quam devotionem suam super hoc specialiter habuerunt, decreverunt institui et fundari in altari Beati Michaelis; ita quod presbiter seu capellanus seu clericus, cui beneficium ipsius capellanie conferetur, etc. Idem vero capellanus sive beneficiatus archidiacono loci et ab archidiacono nobis presentabitur ad ipsum beneficium; et, receptus a nobis, per archidiaconum ipsum ad mandatum nostrum instituetur, juxta consuetudinem in aliis beneficiis observatam. Si vero impediretur canonico impedimento, quominus posset exequi officium suum, prout superius est expressum, alium loco ejus, durante impedimento hujusmodi, substituet, qui officium ipsum dicti beneficiati, sumptibus beneficii, adimplebit. Ipsum autem locum malitiose deserere vel se absentare non poterit, nisi de nostra licentia speciali. Predicta vero Agnes, quamdiu vixerit, ad predictam capellaniam personam ydoneam presentabit; ipsa vero viam universe carnis ingressa, Stephanus, ejus primogenitus, ad eam, similiter quamdiu vixerit, personam ydoneam presentabit, prout superius est expressum; et, post mortem ejus, presentatio ejusdem beneficii ad abbatem et conventum de Becco Helloini, Rothomagensis diocesis, qui jus patronatus in dicta ecclesia Sancti Gervasii habere dicuntur, pertinebit, ipsis abbate et conventu premissa volentibus et in hoc expresse consentientibus, prout per patentes eorum litteras dicitur apparere. Ad cujus capellani sustentationem, dicta Agnes, Stephanus et Johannes predicti dederunt et concesserunt donatione inter vivos, in puram et perpetuam elemosinam, in manu mortua, et perpetuo quittaverunt duodecim libras annui redditus, percipiendas precipue quatuor terminis Parisius consuetis, super quadam domo, sita in Moncello Sancti Gervasii Parisiensis, in qua moratur ad presens Adam de Meullento, civis Parisiensis, juxta domum Dei Sancti Gervasii predicti. Et promiserunt dicti Agnes, Stephanus et Johannes, coram nobis, juramento corporaliter prestito quod contra premissa non venient in futurum; sed dicto capellano dictas duodecim libras Parisienses redditus annui garantiaabunt in manu mortua, suis sumptibus, contra omnes, se et heredes suos obligantes ad hoc specialiter et expresse. Dictus vero capellanus redditum hujusmodi, in toto vel in parte, alienare non poterit nec alii obligare, nec litteras impetrare a papa vel alia quavis persona, per quas a premissis vel aliquo premissorum in aliquo absolvatur; super quibus observandis et fideliter adimplendis, nobis et successoribus nostris tenebitur prestare corporaliter juramentum, et, si eas impetrari contingeret, non poterit eis uti. Ad hec predictus magister Hugo, desiderans, ut dicebat, officium divinum in ecclesia sua augeri, non minui, salvo juramento fidelitatis quod sibi tenebitur facere hujusmodi capellanus, in institutione sua, premissa omnia et singula, prout superius sunt expressa, pro se et successoribus suis, nobis super hoc sibi auctoritatem prestantibus, voluit et etiam approbavit; promittens nichilominus, pro se et successoribus suis, quod contra premissa non veniet in futurum, sed providebit capellano predicto, qui pro tempore fuerit, preter ornamenta et preter calicem et missale, ad que non tenebitur, de altari benedicto, candela, hostiis, vino, aqua, clerico, ad celebrandum divinum officium in dicta ecclesia, et aliis necessariis que competunt capellano hujusmodi celebranti. Nos autem, ad supplicationem predicte Agnetis, Stephani et Johannis et ipsius rectoris, premissa volumus, approbamus et ea auctoritate ordinaria confirmamus, institutione, correctione in presbiterum, juridictione et aliis juribus nostris et archidiaconi loci et successorum nostrorum salvis penitus et retentis. In cujus rei testimonium, sigillum nostrum presentibus litteris fecimus apponi. Datum die dominica in crastino sancti Bartholomei apostoli, anno Domini mcclxxm quinto, mense augusto.

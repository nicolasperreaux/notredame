Omnibus presentes litteras inspecturis, L. decanus totumque capitulum Parisiense, salutem in Domino. Noveritis quod, cum magister Radulphus de Remis, quondam canonicus Parisiensis, possideret et teneret a nobis quatuor arpentos vinearum, sitarum in Cardineto, de quarum fructibus tenebatur annuatim dicto capitulo unam reddere stacionem, et eciam clericis de choro distribuciones unius anniversarii; tandem, ipso Radulpho vivente et dictas vineas possidente, extirpate et in terram arabilem redacte fuerunt vinee jam prescripte. Dicto vero magistro Radulpho defuncto, magister Odo, canonicus Parisiensis et cancellarius succedens dicto R. in domibus ejusdem, que sunt in claustro Parisiensi, et in vineis prenotatis, in hoc valde percipiens se gravatum, ut dicebat, quod in manibus dicti R. dicte vinee fuerint extirpate, pro quibus vineis et domibus unam reddere, quam ipse R. reddebat, tenetur stacionem; et clericis de choro distribuciones unius anniversarii; de viris venerabilibus Odone archidiacono, P. succentore et magistro Henrico, canonicis Parisiensibus, executoribus testamenti defuncti Radulphi, coram nobis detulit questionem; a quibus executoribus, in recompensacionem dictarum vinearum extirpatarum, recepit dictus cancellarius in numerata pecunia viginti libras Parisienses, ad emendos redditus pro annuatim aquitanda, in toto vel in parte, stacione que debetur pro domibus et vineis prenotatis; et sic a dicta questione, coram nobis mota a dicto cancellario, dictos executores duximus absolvendos. Datum anno Gratie millesimo ducentesimo tricesimo octavo, mense junio.

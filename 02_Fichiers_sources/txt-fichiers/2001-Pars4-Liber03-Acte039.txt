Anno Domini millesimo cc septuagesimo quarto, dominica qua cantatur... Jacobus de Attrabato, famulus Stephani de Aurelianis, servientis domni regis ad macam, in claustro Parisiensi verberavit cum uno baculo servientem Ludovici dicti Chaucon, ita quod coegit ipsum cum equo suo intrare ecclesiam nostram; et, cum ipse esset super magnum equm dicti Stephani domni sui, fugit nec fuit retentus in claustro. Postea Gaufridus de Barro decanus et alii canonici Parisienses ostenderunt istud factum domino abbati Sancti Dyonisii et aliis magistris curie domni regis; qui preceperunt Reginaldo dicto Barbou, preposito Parisiensi, quod caperet ipsum et traderet nobis justiciandum juxta formam privilegii nostri; quod et ipse fecit. Unde tradidit ipsum nobis in vigilia Annonciationis dominice sequentis, et fuit in prisione nostra per xl dies et amplius. Et tandem, quia pauper erat, nec habebat unde posset solvere centum libras Parisienses juxta formam privilegii nostri, liberatus fuit sub hac forma : quod juravit quod de cetero non faceret melleyam in claustro nostro, nec in ecclesia nostra, et quod super isto facto staret mandato capituli; et dedit fidejussorem Johannem dictum Salemant, matricularium ecclesie nostre. Decanus vero predictus, nomine suo et capituli sui, injunxit sibi, sub prestito juramento quod ipse, in die ascensionis Domini sequenti, in camisia et bracis faceret processionem in ecclesia nostra. Injunxit etiam sibi quod ipse transfretaret, si dominum regem Philippum contingeret transfretare. Idem vero Jacobus processionem sibi injunctam humiliter fecit, die predicta, anno Domini millesimo cc septuagesimo quinto.

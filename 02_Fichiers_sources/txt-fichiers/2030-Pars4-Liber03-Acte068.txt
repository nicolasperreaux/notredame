Universis presentes litteras inspecturis, Th., abbas Sancte Genovefe Parisiensis, totusque ejusdem ecclesie conventus humilis, eternam in Domino salutem. Notum facimus quod, cum magister Radulphus de Caritate, quondam canonicus Parisiensis, dedisset et concessisset in elemosinam ecclesie Beate Marie Parisiensis, ad opus mandeti officii ecclesie, sive clericorum matutinalium et puerorum chori ecclesie prefate, quandam partem domus, site in censiva nostra, ex parte domus que fuit magistri Petri Lombardi, oneratam de decem et octo denariis capitalis census, nobis in festo sancti Remigii debitis annuatim; que dicta pars domus protenditur a domo dicti magistri, juxta viam communem, usque ad pilarium lapideum, medium inter censivam nostram et censivam ecclesie Parisiensis, et iterum, a pilario usque ad murum regis, retro domum, directe protenditur; et quandam ruellam, sitam inter duas domos, ex opposito vici, in censiva nostra, oneratam in duobus denariis capitalis census, annis singulis, nobis debitis, termino pretaxato; nosque compellere vellemus procuratores dictorum mandeti officii ecclesie, sive clericorum matutinalium et puerorum chori, ad ponendum extra manum suam res predictas; tandem nos, utilitate nostra et ecclesie nostre pensata, volumus et concedimus, ac expresse unanimiter consentimus, quod ecclesia Parisiensis, ad opus mandeti officii ecclesie, seu clericorum matutinalium et puerorum chori, dictas partem domus, prout se comportat, ut dictum est, et ruellam cum pertinenciis et porprisio adjacenti dicte domui, teneant, habeant et possideant perpetuo, pacifice et quiete, in manu mortua, sine coactione vendendi, seu extra manum suam ponendi; ita quod, pro hujusmodi concessione, dicti procuratores mandeti officii ecclesie, sive clericorum matutinalium et puerorum chori, nobis et ecclesie nostre, octo solidos et quatuor denarios Parisienses incrementi census, una cum dictis viginti denariis capitalis census, prefato termino in posterum reddere tenebuntur : hoc pacto adjecto, quod, si in solucione dictorum census capitalis et census augmentati cessatum fuerit, nos vel mandatum nostrum ad dictam partem domus et ruellam et porprisium poterimus, sine contradictione aliqua, assignare, quousque super defectu nobis fuerit satisfactum; salvis eciam et retentis nobis alio jure quod habebamus antea in dictis parte domus, ruella et porprisio, et jure parrochiali, cum dicte res site sint in parrochia nostra Sancte Genovefe, et quod non possint ibidem construere capellam, ecclesiam vel oratorium, sine assensu nostro; necnon, etc. Actum publice, in capitulo nostro, anno Domini m cc l primo, mense augusto.

Anno Domini millesimo ducentesimo lx tercio, die veneris in festo cathedre sancti Petri, Adam, serviens Petri dicti Sernant, qui, dum moraretur in terra ecclesie Parisiensis, que vocatur Morinensis, melleyam fecerat in terra domini episcopi cum duobus filiis defuncti Simonis Bigue; in qua melleia, predicte partes fuerant vulnerate. Verumptamen non fuerat captus in presenti forefacto; et ideo prepositus domini episcopi, qui eum ceperat, ipsum nobis, capitulo Parisiensi, liberavit, eo quod hospitatus fuerat in terra predicta. Tandem, cum diu fuisset in carcere capituli, a nobis fuit liberatus, consenciente parte adversa, hoc modo : quod ipse exibit civitatem Parisius usque ad triennium, et, infra dictum terminum, limina Beati Jacobi visitabit. Item, partes predicte se assecuraverunt invicem. Item, idem Adam nobis decano, vice capituli, in pleno capitulo emendavit melleiam predictam, presentibus Enardo, canonico Sancti Johannis Rotundi, magistro Petro de Salmurio et pluribus aliis.

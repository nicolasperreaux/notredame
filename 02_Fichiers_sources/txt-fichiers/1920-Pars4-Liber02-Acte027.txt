Littera cujusdam donationis facte a domino Johanne de Briis, milite, et Avelina, ejus uxore, super fundatione domus Dei de Briis, videlicet duorum arpentorum vel circa in uno tenenti, sitorum apud Brias, et circiter quindecim arpentorum terre arabilis sitorum in diversis petiis, in territorio de Beligni, nec non et xl solidorum Parisiensium annui redditus; que quidem littera est in thesauro Sancti Victoris, una cum litteris extraordinariis, cujus tenor sic incipit :  Reginaldus, miseratione divina Parisiensis ecclesie minister indignus, universis presentes litteras inspecturis, salutem in Domino. Notum facimus quod, in nostra presentia constituti, dominus Johannes de Briis dictus Junior, miles, et domina Avelina, ejus uxor, asseruerunt quod ipsi, ducti proposito salutari, duo arpenta vel circa, in uno tenenti, sita apud Brias, inter domum Laurentii carpentarii et Petri Sanceline junioris, in censiva ipsorum J. et A. et dominio, a Johanne dicto Fardier, laico, pro xl libris Parisiensibus, emerant, de suo proprio jam solutis, ubi quandam domum Dei, suis propriis sumptibus et expensis, pro pauperibus et degentibus inibi misericorditer sustentandis, construxerant et fundarant, etc.  Et sic terminatur:  Datum anno Domini mcclx quinto, mense mayo, die mercurii proxima ante Penthecosten, apud Bryas. 

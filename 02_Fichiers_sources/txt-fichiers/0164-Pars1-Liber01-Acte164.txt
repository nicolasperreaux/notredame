Petrus, Dei gratia Parisiensis episcopus, omnibus presentes litteras inspecturis salutem in Domino. Ad universitatis vestre notitiam volumus pervenire, quod nos, intuitu caritatis et ad ampliandum cultum divinum, instituimus quemdam capellanum in capella nostra de domo nostra inferiori, pro anima pie recordationis Ludovici, illustris regis Francorum, et Adale uxoris ipsius, nec non et pro anima nostra, et patris et matris et antecessorum nostrorum, in perpetuum celebraturum ibidem; cujus institutio ad Parisiensem episcopum perpetuo pertinebit. Ad ipsius itaque sustentationem, assignavimus et donavimus, tam in molendinis nostris quos apud Sanctum Clodoaldum de nostro proprio edificavimus super pontem, quam in veteribus molendinis, quatuor modios melioris hibernagii, quod episcopus percipiet de ipsis molendinis ad mensuram Parisiensem : in festo Omnium Sanctorum duos modios, et in Pascha duos modios, proprio episcopi vehiculo adductos Parisius, et annuatimin predictis terminis, in domo Parisiensis episcopi, persolvendos. Dedimus eciam eidem capellano decem et novem solidos duobus denariis minus de capitali censu, quos emimus apud Sanctum Clodoaldum ab Hugone de Chateron milite, et granchiam nostram de Termis, quam emimus de nostro conquestu. Ita tamen quod, si forte ipsam granchiam vendi contigerit, que sine consciencia episcopi Parisiensis alienari non poterit, pecunia exinde habita, in augmentum capellanie predicte, sine diminutione aliqua, de consilio Parisiensis episcopi, refundetur. Ipse vero capellanus in ipsa capella singulis diebus bona fide pro fidelibus tenebitur celebrare, exceptis tamen sabbatis in quibus de beata Virgine, et exceptis diebus Dominicis, in quibus de Dominica, prout tempus exposcerit, celebrabit. Preterea idem capellanus in majori ecclesia horis canonicis bona fide tenebitur interesse, salvo tamen servicio quod facere debet in capella predicta. Si vero se subtraheret a divino servicio majoris ecclesie, decanus et capitulum Parisienses potestatem habebunt corripiendi super hoc capellanum predictum... Ceterum quicumque fuerit capellanus in ipsa capella pro tempore substitutus, in sua institutione jurare tenebitur se hanc institutionem bona fide in perpetuum servaturum. Ut igitur hec nostra donatio robur in posterum obtineat firmitatis, presentem paginam notari fecimus, et sigilli nostri testimonio communiri. Actum anno Domini MCC decimo, mense januario.

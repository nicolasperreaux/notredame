Ego Bernerus decanus et totus Parisiensis ecclesie conventus, ecclesiam Sancti Victoris martiris, nostris, Deo miserente, temporibus, canonico et regulari ordine insignitam, et quasi nova plantatione radicatam, nostris sustentare beneficiis disponentes, canonicis ibi Deo militantibus et communem vitam degentibus terram arabilem que uni carruce sufficiat, apud Civiliacum villam, tam scilicet de territorio Civiliaci quam Orliaci, de nostra proprietate, assensu episcopi, contulimus, et metis eam positis distinximus. Centum enim et viginti arpennos terre arabilis ad excolendum eis concessimus; ita videlicet ut ipsi, aut per se aut per quoslibet alios, preter hospites nostros Civiliaci et Layaci commanentes, predictam terram excolerent. Decimam quoque et campipartem ejusdem terre ut ex integro in perpetuum possideant communiter annuimus. Dedimus etiam olchiamcum omnibus suis consuetudinibus et redditibus. Determinatum est insuper de bubulcis e bubulcorum familiis et ceteris de pane fratrum viventibus, quod, si inter se forisfecerint aliquid aut in grangia aut in predicta eorum terra, de forisfacto predictis tantummodo canonicis respondeant. Actum publice, in capitulo Beate Marie Parisius, anno ab incarnatione Domini millesimo centesimo vigesimo secundo.

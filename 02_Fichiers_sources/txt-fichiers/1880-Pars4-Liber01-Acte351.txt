Philippus, Dei gratia Francorum rex, universis presentes litteras inspecturis, salutem. Notum facimus quod, cum nos, pro utilitate publica, jus quod nos et quidam alii regni nostri habemus in precio rerum venalium, cum res ipsas pro nostris vel eorum necessitatibus capi contingit, usque ad certum tempus posuerimus in suspenso, nolentes quod, durante tempore hujusmodi suspensionis, nos vel aliqui alii, jus predictum habentes, jure ipso utamur, prout in ordinacionibus per nos nuper editis super prisiis plenius continetur, dilectusque et fidelis noster Parisiensis episcopus dictum jus in precio certarum rerum venalium asserebat se habere; nolumus quod predicto juri dicti episcopi, si quod habet, per ordinationes nostras predictas, quominus ad jus ipsum, tempore debito post lapsum terminum suspensionis predicte, possit redire et eo uti, prout ante suspensionem predictam, aliquod prejudicium generetur. In cujus rei testimonium, sigillum nostrum fecimus hiis apponi. Datum Parisius, die secunda octobris, anno Domini mcccxii.

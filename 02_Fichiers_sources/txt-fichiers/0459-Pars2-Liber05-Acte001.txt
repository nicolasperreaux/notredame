Odo, bone memorie, abbas Fossatensis monasterii, et Ingelardus, Sancte Marie Parisiorum decanus, totaque congregatio monachorum et clericorum utriusque ecclesie, volumus notas fieri convenientias fidelibus nostris, presentibus et futuris, quas inter nos, concordi sententia, habemus de quibusdam rebus unde antea contendebamus; quarum convenientiarum series et ratio in hunc modum se habent. De omnibus arpennis qui conjacent apud Britiniacum, medietatem decime Sulciacus habeat, item medietatem minutarum decimarum et oblationum et sepulture; eo tamen pacto, ut minister Sanctæ Marie de Sulciaco quantitatem precii illius sepulture ex sua voluntate determinet, sub presentia ministri Sancti Petri. Item si hospites Sancti Petri de Britiniaco laboraverint in parrochia Sulciaci, totam decimam Sancta Maria habeat. Quod si extra parrochiam Sulciaci seminaverint, nichil de decima Sulciacus habeat. Rursus medietatem rogationum et confessionum et trium festivitatum, singulis annis, Sancta Maria habeat. De portu autem villule taliter conventio nostra se habet. Pro ripatico ipsius portus ex parte Cristoili, qui pertinebat ad ipsum Cristoilum, accepimus in excambium terram Sancti Petri, que est non longe a portu, juxta culturam Sancte Marie; eo tenore, ut custos ipsius portus, queque ad usum SancteMarie canonicorum necessaria, undecumque venientia, sine ullo pretio transire faciat.

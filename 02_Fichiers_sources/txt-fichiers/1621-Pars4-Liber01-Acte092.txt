Universis presentes litteras inspecturis, capitulum ecclesie Parisiensis, salutem in Domino. Noverint universi quod, coram nobis constituti, frater Yvo magister domus Dei Parisiensis, et alii fratres ejusdem domus, asseruerunt et recognoverunt coram nobis, quod, cum dicti magister et fratres, nomine dicte domus Dei, haberent, tenerent et possiderent in terra, jurisditione ac dominio reverendi in Christo patris domini episcopi Parisiensis, apud Parisius, census augmentatos seu redditus annuos infrascriptos, videlicet : super domo Jacobi de Montibus, sita in Perrino Gacelini, contigua domui que quondam fuit defuncti Bernardi armigeri, quadraginta solidos Parisienses annui census seu redditus; item, super domo Johannis de Silvanecto, sita apud Tirechape, viginti solidos Parisienses annui census seu redditus; item, super granchia Thierrici de Remis, ferperii, sita ante ecclesiam Sancti Honorati Parisius, sexdecim solidos Parisienses annui census seu redditus; idemque reverendus pater in manu sua cepisset census seu redditus augmentatos predictos, pro eo quod nolebat ipsos magistrum et fratres eos tenere in manu mortua; tandem, ad supplicationem et requisitionem dictorum magistri et fratrum, idem reverendus pater dictos census seu redditus augmentatos eisdem magistro et fratribus ac eorum domui predicte, quantum in ipso erat, duxit admortiaandos in modum qui sequitur, ut dicebant. Voluit enim et concessit idem reverendus pater, quod iidem magister et fratres, nomine dicte domus Dei Parisiensis, ac eorum successores dicte domus Dei Parisiensis, haberent, tenerent et possiderent in futurum census seu redditus predictos, absque alia coactione vendendi seu extra manum suam ponendi; salvis et retentis eidem domino episcopo et ecclesie sue Parisiensi ac successoribus suis, de dictis censibus seu redditibus, decem et novem solidis Parisiensibus annui census seu redditus pro predicta admortiatione, habendis et percipiendis ex nunc in futurum, primitus pro indiviso, a. dicto domino Parisiensi episcopo ac successoribus suis, super censibus seu redditibus, quolibet anno, ad Pasca, per manus magistri dicte domus, qui pro tempore fuerit; salvis, etc... Datum anno Domini millesimo ducentesimo octuagesimo tertio, mense decembri.

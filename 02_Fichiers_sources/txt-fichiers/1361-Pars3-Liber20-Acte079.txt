Universis presentes litteras inspecturis, L. decanus totumque capitulum Parisiense, eternam in Domino salutem. Notum facimus quod, cum reverendus pater Stephanus, tituli Sancte Marie trans Tiberim presbiter cardinalis, nobis centum et sexaginta libras Parisienses, ad distribucionem faciendam in anniversario felicis memorie Innocentii, pape III, et sui, in ecclesia Parisiensi, annuatim perpetuo celebrando, assignari preceperit in redditu implicandas; confitemur nos recepisse, ad opus hujusmodi anniversarii, per manum domini Thome, celerarii Sancte Genovefe Parisiensis, procuratoris ejusdem cardinalis, solventis, nomine ipsius cardinalis, centum libras Parisienses in pecunia numerata, et de residuo, scilicet de sexaginta libris, quas magister Odo de Sancto Dvonisio, concanonicus noster, per manum magistri Petri de Columpna, concanonici nostri, ex vendicione domus ipsius cardinalis, site in claustro Parisiensi, receperat, de voluntate et assensu nostro, ipsum magistrum Odonem dictus procurator nobis debitorem specialiter delegavit. Ad quarum sexaginta librarum Parisiensium solucionem nobis faciendam, quam cito invenerimus ubi implicari valeant, idem magister Odo specialiter se obligavit. In cujus rei testimonium, presentibus litteris sigillum nostrum dignum duximus apponendum. Datum anno Domini mccl tertio, mense decembri.

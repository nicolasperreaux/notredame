Universis presentes litteras inspecturis, decanus et capitulum Parisiense, abbasque et conventus monasterii Sancti Victoris Parisiensis, salutem in Domino sempiternam. Noverint universi quod, cum inter nos decanum et capitulum, ex una parte, et nos abbatem et conventum, ex alia, super perceptione panis et vini et stacionum ac annualium prebendarum ecclesie Parisiensis et percipiendi modo, questio diucius mota fuisset et in romana curia agitata, tandem, pro bono pacis et concordie, venerabiles viros dominos Alfonsum de Hyspania, ecclesie Parisiensis archidiaconum, et Odonem de Senonis, canonicum Parisiensem, super hiis ad pacem et concordiam tractandam ac etiam componendam, duximus deputandos. Qui, de partium assensu, concordiam et pacem, prout sequitur, in nostris capitulis generalibus approbatam, inter nos fecerunt ac etiam ordinaverunt. Primo, si canonicum prebendatum seu canonicos cedere vel decedere infra muros Parisienses vel extra contingat, dum tamen die cessionis vel decessus Parisius fuerit, et actu percipiens, ab illo vel illis panem et vinum predicti abbas et conventus integraliter percipient et habebunt. Actu vero percipientem; quoad hanc composicionem, illum esse censemus, qui mansionem infra muros Parisienses habet, et per annum fuerit prebendatus. Ab aliis vero canonicis, eciam dignitatem habentibus, qui, ut premittitur, die cessionis vel obitus Parisius non fuerint, et actu percipientes non sint, eciam si episcopi, decani, cantoris, archidiaconorum socii fuerint vel ebdomadarii, quacumque gratia sedis apostolice, legatorum ejusdem, seu Parisiensis capituli muniti existant, aut, propter ecclesie negocia missi vel in peregrinacionem constituti, panem et vinum recipere deberent, dicti tamen religiosi ab illo vel illis panem et vinum non recipient quoquo modo. Et quod de pane et vino supra dicitur de stacionibus est censendum. Annualia vero prebendarii et semiprebendarii recipient in hunc modum, videlicet : quandocumque et ubicumque per mortem, resignacionem, permutacionem, promocionem vel quovis alio modo vacare contigerit, Parisius, in Romana curia, vel extra, seu alio quovis loco, ex dictis prebendis vel semiprebendis, secundum constitutionis mentem, per sanctissimum patrem et dominum nostrum, dominum Johannem vicesimum secundum, divina favente clemencia, sancte nunc Romane sedis antistitem, super annualium perceptione edite, que Suscepti regiminis incipit, pacifice percipient et habebunt. Itaque, si una eademque prebenda vel semiprebenda bis, ter, aut pluries ante annum revolutum a die obitus, resignacionis, permutacionis, promocionis vel cujusvis alterius vacacionis canonici computandum, vacaverit, dicti abbas et conventus, unius dumtaxat annualis erunt perceptione contenti. Si vero canonicus prebendatus cedat vel decedat, vel alio modo prebendam vacare contigerit ante festum nativitatis beati Johannis Baptiste, et ejus successor in prebenda non sit, dicta die beati Johannis, ante solis ortum, per se vel procuratorem receptus, aut ipse vel ejus procurator bullam suam seu alias sue collacionis originales litteras in capitulo non obtulerit, vel si capitulum commode habere non possit in ecclesia, ad finem quod recipiatur, dicti Parisiense capitulum et religiosi fructus talis prebende per annos duos recipient mediatim; et, si a canonico, qui prebendam hujusmodi obtinebit, contra dictos capitulum et religiosos seu contra eorum alterum questio moveatur, capitulum et religiosi contra canonicum prelibatum se mutuo conjuvabunt. In aliis vero casibus, videlicet, quando canonicus post festum beati Johannis obiit, seu alio quovis modo, ut premittitur, prebenda vacaverit, vel si ante, successor tamen per capitulum receptus fuerit, seu bullas vel alias sue collacionis originales litteras, ante solis ortum beati Johannis, ut premittitur, obstenderit, dicti abbas et conventus modum percipiendi annualia facient, ut consueverunt. Supradicta quippe ordinacio, in toto vel in parte, non extenditur ad prebendas quas decanus, cantor, suarum dignitatum occasione, obtinent, nec ad prebendas Parisienses quas Parisiense capitulum suo confert jure, cum dubium non existat dictos abbatem et conventum in eisdem jus aliquod non habuisse seu hactenus reclamasse. Quam pacem seu concordiam, prout superius est scripta, nos hinc inde in nostris generalibus capitulis voluimus, volumus, etc. Datum anno Domini m ccc xxi, die jovis, in crastino festi nativitatis beati Johannis Baptiste.

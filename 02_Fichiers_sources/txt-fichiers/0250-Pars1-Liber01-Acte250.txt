Anno Domini millesimo cc septuagesimo, die dominica ante festum inventionis sancte Crucis, decessit dominus Stephanus, canonicus Sancti Clodoaldi, magister leprosarie Sancti Lazari Parisiensis. Die lune in crastino, accessit ad dictam domum dominus Stephanus, episcopus Parisiensis , qui, post recommendationem anime ipsius defuncti, vocatis omnibus fratribus et sororibus dicte domus, tam sanis quam leprosis, in curia dicti loci, dedit eis in magistrum et provisorem dicte domus, dominum Sansonem, magistrum Filiarum Dei Parisiensium. Murmurantibus autem aliquantulum ibidem propter hoc predictis fratribus, accidit, post paucos dies, quod ipsi supplicaverunt domino Stephano, episcopo predicto, ut fratrem Robertum de Villeta Sancti Lazari, fratrem dicte domus, quem, ut asserebant, nominaverant inter ipsos, auctoritate, immo temeritate propria, in magistrum suum, idem dominus episcopus confirmaret in magistrum seu priorem eorumdem. Et quia, tam de jure communi quam de consuetudine observata, ad ipsum dominum episcopum Parisiensem pertinebat ordinatio et provisio magistri instituendi in dicta domo Sancti Lazari, prout predecessor suus bone memorie R.LXXXVI quondam episcopus Parisiensis usus fuerat, sicut evidenter apparebat per litteras suas patentes, in quibus continebatur quod ipse instituerat magistrum in eadem domo predictum dominum Stephanum, magistrum eorum nuper defunctum; dominus Stepbanus episcopus predictus, supplicationem eorum non admisit, et quia etiam non potuerunt docere quod ad ipsos de jure vel de consuetudine pertineret electio seu ordinacio magistri. Postmodum vero nisi fuerunt habere recursum ad magistros curie regis Francie, ipso domino rege Ludovico tunc eunte ad partes transmarinas, fingentes quod dicta domus eorum esset in custodia et protectione regia. Unde accidit quod quadam die sabbati, videlicet  mai. ante festum sancti Urbani, dominus Matheus, abbas Sancti Dyonisii in Francia, qui gerebat tunc vices ipsius domini regis, venit apud Sanctum Clodoaldum, et in presenlia sua, presentibus domino episcopo Parisiensi predicto, magistro Guillelmo de Nova Villa clerico et consiliario ipsius domini regis, magistro Roberto de Bertencourt officiali Parisiensi , magistro Guillelmo de Caro Loco canonico Parisiensi, ac multis aliis probis et discretis viris, duo fratres dicte domus Galterus et Hugo, presente predicto Roberto de Villeta Sancti Lazari, innovaverunt supplicationem predictam; petentes per quasdam litteras sigillatas, ut dicebant, sigillo domus predicte, quod dominus episcopus admitteret nominationem seu electionem que facta fuerat de predicto Roberto, et quod confirmaret eandem. Demum, quia predictum sigillum nullam fidem faciebat, et quia inauditum erat in partibus istis quod leprosi haberent electionem seu eligerent auctoritate propria magistros in domibus suis; item, cum non docerent quod de jure vel consuetudine habuissent unquam electionem magistri in domo sua; item, quia domus leprosorum et domus pauperum Dei omnes sunt in protectione et custodia episcopi, et curam earum gerit tam in spiritualibus et temporalibus, prenominati fratres Sancti Lazari Parisiensis multum fuerunt reprehensi tam ab abbate quam ab illis qui erant in illo consilio in petitione quam faciebant. Unde mandatum fuit et preceptum propter hoc preposito Parisiensi, ex parte magistrorum curie regis, quod de fratribus et de domo Sancti Lazari Parisiensis predictis se non intromitteret super hoc contra episcopum Parisiensem, occasione predicta, set faceret episcopus super ordinatione et provisione dicte domus quod crederet expedire. Tandem vero supradicti fratres et dictus Robertus ex parte sua et omnium aliorum fratrum dicte domus, quia persona dicti Sansonis, quem dominus episcopus dederat eis in magistrum, non erat eis satis grata, sed aliquantulum odiosa, supplicaverunt quod idem dominus episcopus daret eis alium magistrum ad voluntatem suam. Dominus autem episcopus pacem cordium dictorum fratrum servare cupiens, utendo jure suo et ecclesie Parisiensis, mutavit eis magistrum, et dedit eis in magi si rum dominum Symonem, presbiterum Sancte Trinitatis de Castro Forti, quem cum gratiarum actione receperunt, et obediverunt ei unanimiter tam in spiritualibus quam in temporalibus, pacifice et quiete. Qui intravit anno Domini MCC septuagesimo, in crastino nativitatis beati Johannis Baptiste .

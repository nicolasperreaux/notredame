Universis presentes litteras inspecturis, Guillelmus, permissione divina Parisiensis ecclesie minister licet indignus, salutem in filio Virginis gloriose. Notum facimus quod, in presentia magistrorum Radulphi de Aureliaco et Petri Casalis, auditoris causarum curie nostre,... propter hoc personaliter constitutus, vir venerabilis et discretus dominus Johannes, dictus Clari Sensus, illustris domini regis Francie clericus ac canonicus ecclesie Sancti Quintini in Viromandia, nobis humiliter exposuit se habere stabile propositum fundandi seu constituendi capellaniam unam, juxta divinum conceptum et animi sui, ob ejusdem anime remedium et defuncti magistri Johannis, fratris sui, parentumque suorum et omnium benefactorum eorumdem; ad quam capellaniam fundandam et instituendam, obtento consensu expresso Johannis, rectoris ecclesie Sancti Gervasii Parisiensis, idem dominus Johannes Clari Sensus devotionem habuit specialem, voluitque et ordinavit institui et fundari unum altare in honore sancte et individue Trinitatis in ecclesia Sancti Gervasii Parisiensis predicta; ita quod presbiter seu capellanus aut clericus, cui beneficium ipsius capellanie conferetur, totaliter erit divisus et separatus a bonis presbiteri seu rectoris ecclesie Sancti Gervasii predicti. In qua quidem ecclesia dictus capellanus in matutinis, missa majori, vesperis et vigiliis mortuorum bona fide tenebitur interesse; et, si sacerdos non fuerit, tenebitur infra annum a tempore collationis sibi facte de dicta capellania se facere promoveri, et ibidem personaliter et continue residere, et fideliter custodire bona et ornamenta eidem capellanie deputata, ad quorum restitutionem tenebitur, si per ipsum vel ejus culpam aut negligentiam aliquam contingeret, accepto casu fortuito, deperire Si vero propter vetustatem consumpta vel quasi fuerint, in bonum statuni et eque bona restituet et tenebit. Idem vero presbiter capellanus imperpetuum, singulis hebdomadis, qualibet die dominica, unam missam de Trinitate, die lune unam dé fidelibus defunctis, die martis unam de Spiritu Sancto, die mercurii unam de fidelibus defunctis, et diebus sabbatinis unam de beata virgine Maria, in predicto altari, quamdiu vixerit idem dominus Johannes, et post ejus decessum, ob ejusdem anime, dicti fratris, parentumque suorum ac aliorum omnium benefactorum eorumdem remedium, celebrabit, scilicet ante imagnam missam parrochialem, matutinis et prima in dicta ecclesia cantatis, vel post magnam missam, si ante pro aliqua justa causa non possit bono modo celebrare, quia non est intentionis dicti fundatoris quod divinum officium in majori altari illius ecclesie propter hoc impediatur. Oblaciones autem et omnia alia quecumque venient ad manum ipsius capellani, rectori ecclesie Sancti Gervasii predicti semper reservabuntur; nec aliquid inde dictus capellanus poterit retinere, nisi de ipsius rectoris licencia speciali. Si vero dictus capellanus, qui pro tempore fuerit ad dictam capellaniam institutus, impediretur aliquo canonico impedimento, quominus posset dictum officium exequi, alium ydoneum loco sui, durante hujusmodi impedimento, instituet, vel in defectum seu negligentiam suam curatus Sancti Gervasii dictum presbiterum ydoneum instituere poterit, qui officium ipsum, dicti beneficii seu beneficiati sumptibus, adimplebit. Ipsum autem locum maliciose deserere, vel se absentare non poterit, nisi de nostra vel curati dicte ecclesie licencia speciali; reservata tamen penes ipsum dominum Johannem, et, ipso sublato de medio, ad Matildin, sororem ejus, quandiu vixerit, presentatione et omnimoda juris patronatus potestate ; ipsisque domino Johanne et Matilde viam universe carnis ingressis, collatio et institutio dicti beneficii ad nos dictum episcopum Parisiensem et ad successores nostros Parisienses episcopos, qui pro tempore fuerint, pertinebit pleno jure. Ad cujus capcllani sustentationem, idem dominus Johannes dedit, contulit, donatione pura et simpliciter facta inter vivos ac in puram et perpetuam elemosinam, duodecim libras Parisienses annui census seu perpetui redditus, admortiaatas, habendas et percipiendas in manu mortua, quatuor terminis Parisius consuetis, super domo ipsius domini Johannis, in qua moratur ad presens, in veteri vico Templi, Parisius, prout undique cum omnibus suis pertinentiis se comportat. Et promisit... Preterea dominus Johannes de Tullo, presbiter, qui ad presens, per presentationem dicti domini Johannis, secundum formam presentationis predicte, dictam capellaniam obtinet,... premissa omnia et singula sponte sua voluit et acceptavit... Ad hec autem Johannes, curatus predicte ecclesie Sancti Gervasii,... salvo juramento fidelitatis quod sibi tenebitur facere hujusmodi capellanus in institutione sua,... premissa omnia et singula, prout superius sunt expressa, pro se et successoribus suis, voluit et acceptavit, promittens nichilominus pro se et successoribus suis quod contra premissa non veniet in futurum; sed providebit capellano predicto, qui pro tempore fuerit, preter ornamenta, calicem et missale, ad que non tenebitur, de ostiis, vino, aqua, candelis et clerico ad celebrandum divinum officium in capellania predicta... Datum in presentia Johannis Blanchart, clerici, Roberti dicti Magin de Nogeno Sicco, Gilleti de Parisius, Reginaldi de Aceyo et Girardi de Sancto Johanne ad Duos Gemellos, testium ad hoc vocatorum, anno Domini millesimo trecentesimo quarto, die lune in festo catedre sancti Petri.

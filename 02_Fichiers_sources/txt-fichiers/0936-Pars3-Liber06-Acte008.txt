Universis presentes litteras inspecturis, officialis curie Parisiensis, salutem in salutis auctore. Notum facimus quod, cum H. capellanus venerabilis patris Parisiensis episcopi, pro capitulo Parisiensi traxisset in causam, auctoritate apostolica, coram judicibus delegatis, videlicet magistro scolarum et conjudicibus suis Aurelianensibus, Robertum de Esenvilla, militem, super eo quod dicebat idem capellanus capitulum Parisiense debere percipere terciam partem quorumdam reddituum quos idem miles habet apud Gonessam, in terra que terra Atrii nuncupatur, in censu et oblitis, foragio, rotagio et justicia super hiis omnibus prenominatis, de quibus premissis dictus capellanus asserebat capitulum Parisiense aliquando fuisse in possessione plenaria tercie partis omnium jam dictorum, licet ad presens non perciperet nisi terciam partem census et eorum omnium in quibus oblite consistunt; tandem memoratus miles, in nostra constitutus presentia, sano ductus consilio, recognovit jam dicto capellano pro Parisiensi capitulo jus illud quod petebat capellanus pro eodem capitulo, et se velle de cetero quod prefatum capitulum terciam partem percipiat, annis singulis, in supradictis redditibus, videlicet censu, oblitis, foragio, rotagio et in tota eorum omnium justicia, et in aliis omnibus, exceptis furno et pastu et domibus ejusdem furni. Voluit etiam et concessit prenominatus miles, ut serviens Parisiensis capituli, quicumque fuerit, cum serviente suo, quem pro se deputaverit ad redditus suos colligendos et ad justiciam suam exercendam, presens sit et intersit in loco ab eisdem servientibus communiter electo ad recipiendos redditus et ad justiciam communiter exercendam, et tertiam partem percipiat serviens capituli Parisiensis plenarie reddituum omnium predictorum, necnon et proventuum justicie memorate. De hiis autem omnibus pretaxatis sepedictus miles se in manu nostra devestivit, et nos pro capitulo Parisiensi manualiter investivit. Supradictus vero capellanus de omnibus arreraabsolvit. In cujus rei memoriam et testimonium, presentes litteras, ad petitionem tam capituli quam militis, sigillo curie Parisiensis fecimus sigillari. Actum anno Domini mccxx sexto, mense maio.

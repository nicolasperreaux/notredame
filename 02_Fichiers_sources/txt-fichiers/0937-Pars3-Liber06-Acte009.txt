In nomine Patris et Filii et Spiritus Sancti. Amen. Anno Domini millesimo ducentesimo quinquagesimo quinto, die sabbati post festum beatorum apostolorum Petri et Pauli, proponente in jure, coram nobis, procuratore capituli Parisiensis, nomine ipsius capituli, contra Johannem dictum Faluel et Petrum Clarembondi, quod, cum Gila, hospes dicti capituli, venderet vinum in terra dicti capituli, videlicet in domo de Atrio, dicti Johannes et Petrus, contra immunitatem dicti capituli et in prejudicium ejusdem, minus juste pro foragio dicti vini venditi in terra predicta, quamvis eisdem foragium non deberetur vini in dicta terra venditi, quoddam pulvinar ceperant vel capi fecerant, et ideo petente dictam terram restitui et pulvinar predicium dicte Gile reddi, et injuriam eidem capitulo illatam, quam estimabat dictus procurator, nomine dicti capituli, decem libras Parisienses, emendari, et ipsos ad hec sentencialiter condempnari; lite super premissis legitime contestata, prestito a dicto procuratore in animas capituli et dictis hominibus calumpnie sacramento, predictis hominibus confitentibus dictam Gilam esse hospitissam Beate Marie in parte, et in parte hospitissam domini regis, ac jacentem in terra regis, ut dicebant; confitentibus etiam dictam domum de Atrio esse de terra Beate Marie a parte posteriori, ac ipsam Gilam vendidisse in eadem terra unum dolium vini, sed non ratione ejusdem vini ceperant foragium nec pulvinar predictum, immo ratione vini venditi in terra regis ab eadem Gila, ut dicebant, in domo predicta, in parte anteriori; alia omnia et singula superius expressa negantibus predictis Johanne et Petro per sacramentum suum vera esse, predicto procuratore omnia et singula predicta vera esse asserente; positionibus et responsionibus factis hinc inde, testibus ex parte dictorum hominum ad suam intentionem fundendam productis, publicatis attestationibus et diligenter inspectis, auditis partibus in hiis que proponere voluerunt, die ad audiendam diffinitivam sententiam partibus assignata, predicto procuratore, nomine procuratorio, et dicto Johanne, pro se, et dicto Petro, cavente pro eodem de rato, presentibus et sententiam sibi reddi instanter petentibus, interrogavimus dictum procuratorem capituli utrum dictum capitulum nollet sustinuisse injuriam predictam sibi illatam fuisse pro decem libris Parisiensibus, sed pocius tantumdem de suis amisisse; dicto procuratore ad hoc respondente per sacramentum, quod dictum capitulum dictam injuriam sibi illatam fuisse nollet pro dictis decem libris Parisiensibus, sed pocius tantumdem de suis amisisse ; omnibus rite peractis, communicato bonorum consilio, dictos Johannem et Petrum sententialiter in scriptis condempnamus prefato procuratori, nomine ipsius capituli, ut terram capituli restituant, et pulvinar predicte Gile reddant, et quod, pro emenda injurie capitulo pro predicto facto illate, procuratori predicto decem libras Parisienses reddant, nomine capituli supradicti. Datum anno Domini mcclm quinto, die sabbati predicta.

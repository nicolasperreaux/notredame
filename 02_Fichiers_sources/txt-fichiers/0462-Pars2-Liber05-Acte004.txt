Ego R. abbas et conventus Fossatensis, et A. prior Sancti Eligii Parisiensis, omnibus presentes litteras inspecturis in Domino salutem. Notum facimus quod, cum domus que fuerunt Malpini de Layaco, site Parisius juxta capellam Beate Marine, spectantes ad censum Beati Eligii Parisiensis, essent ad Parisiense capitulum devolute, et nos ad distrahendum predictas domos dictum capitulum compelleremus, quod dicebamus nos posse de jure per consuetudinem terre, tandem, ad petitionem dicti capituli, familiariter et benigne permisimus eidem predictas domos in perpetuum possidere, censum solitum augmentando. Cum enim dicte domus non soleant dare, nomine census, nisi octo denarios, dictum capitulum quolibet anno, in festo beati Andree, quinque solidos, nomine census, pro dictis domibus de capitali censu priori Beati Eligii Parisiensis solvere tenebitur. Concessimus etiam dicto capitulo predictas domos ad incrementum census, si voluerit accensare. Capitulum vero nicbilominus dicto priori Beati Eligii, in festo beati Andree, dictos quinque solidos, nomine census, persolvet annuatim. Si vero dictas domos a dicto capitulo distrahi contigerit, tali modo quod essent extra manum mortuam, eedem domus redirent ad pristinum censum, scilicet octo denariorum tantum, salvis venditionibus prioris Sancti Eligii; et quicquid juris in eisdem domibus habebamus eo tempore quo Malpinus eas tenebat, idem jus habebimus in eisdem. Si autem forte contigerit incrementum census vendi, voluit capitulum ut salvis venditionibus Sancti Eligii vendatur. In cujus rei memoriam, presentes litteras fieri fecimus, et sigillorum nostrorum munimine roborari. Actum anno Domini MCC sexto decimo, mense novembri.

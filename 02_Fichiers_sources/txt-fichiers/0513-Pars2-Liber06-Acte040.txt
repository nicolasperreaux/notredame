Universis presentes litteras inspecturis, Lucas decanus et capitulum Parisiense, eternam in Domino salutem. Notum facimus quod venerabilis vir Gaufridus, archidiaconus Parisiensis, emit, retro domum suam, que est in claustro, censum capitalem duodecim denariorum supra tres domos, quarum postmodum duas emit, et alteram duarum melioravit, cellarium ibidem faciendo, sicut apparent que de emptione dicta sunt ex instrumentis exinde confectis; et tandem quicquid juris habebat in domibus et censu supradictis nobis donavit et donat in elemosinam a nobis in perpetuum habendum et tenendum. Concessimus autem prefato G. archidiacono quod proventus trium domorum predictarum distribuentur in duobus anniversariis, que fient annuatim in ecclesia Parisiensi : unum videlicet patris et matris dicti G. archidiaconi, et ipsius archidiaconi et fratris sui primogeniti post mortem ipsorum, et aliud pro animabus venerabilis Guillelmi, quondam archidiaconi, et magistri Petri Pulverelli, quondam canonici Parisiensis. Fiet autem hoc modo distributio in dictis anniversariis : matricularii clerici qui vigiliis intererunt sex denarios, et qui misse alios sex percipient et habebunt in utroque anniversario. Matricularii vero laici omnes insimul duodecim denarios in utroque anniversario percipient. Totum vero residuum canonicis et majori altari deservientibus distribuetur qui vigiliis intererunt et missis. Rogavit autem nos idem archidiaconus, ut canonici qui tempore oblationis misse intererunt, in anniversario dictorum Guillelmi archidiaconi et magistri Petri, offerant presbytero missam celebranti, et similiter in anniversario ejusdem Gaufridi archidiaconi post decessum suum, sive noster canonicus sive non canonicus moriatur. Predictum vero redditum concessimus eidem archidiacono tenendum, quamdiu erit canonicus Parisiensis, et faciet anniversaria prout superius continetur. Actum anno Domini MCCXXXVI, mense mayo.

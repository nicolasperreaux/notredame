E. Dei gratia Coloniensis electus, omnibus presentes litteras inspecturis, in Domino salutem. Noverit universitas vestra, quod contrattus quidam intercessit inter capitulum Coloniense et capitulum Parisiense, sub hac forma : C. major in Colonia, decanus et archidiaconus, totumque capitulum sancte Coloniensis ecclesie, universis presentes litteras inspecturis, in Domino salutem. Noveritis quod nos, tam de approbacione reverendi patris E. electi nostri, quam de communi assensu fratrum nostrorum, vendidimus, pro evidenti necessitate ecclesie nostre, venerabilibus viris capitulo Parisiensi vas quoddam aureum, ecclesie nostre minus necessarium, gemmatum exterius, in modum calicis factum, cum quibusdam laminis aureis, ponderis circiter viginti unius marche, pro trecentis sexaginta libris Parisiensis monete, cum a nemine plus offerretur, licet publice venale a nobis fuisset expositum; quam pecuniam integre recepimus per manus J., abbatis Sancti Victoris Parisiensis, et in utilitatem ecclesie nostre convertimus. Promittimus autem eidem capitulo Parisiensi nos eos indempnes et omnino conservare ab omni vicio et evictione. In cujus rei testimonium, presentes litteras sigilli nostri fecimus impressione roborari. Actum anno Gracie millesimo ducentesimo sextodecimo, et publice recitatum in capitulo nostro, vocatis fratribus nostris qui comode poterant evocari. Nos igitur supradicta omnia rata habemus; et, eadem approbantes, sigilli nostri munimine roboramus. Actum anno incarnati Verbi millesimo ducentesimo sexto decimo.

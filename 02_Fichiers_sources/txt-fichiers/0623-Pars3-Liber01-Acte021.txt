Omnibus presentes litteras inspecturis, officialis curie Parisiensis, salutem in Domino. Notum facimus quod, coram nobis in jure constituti, Robertus Munerius, Avelina, ejus uxor, nati de Orliaco, ut dicebant, commorantes Parisius, in vico qui dicitur Bellus Burgus, et Guillelmus, eorum filius, homines de corpore Parisiensis ecclesie, ut dicebant, asseruerunt se humiliter postulasse a venerabilibus viris decano et capitulo Parisiensibus, ut dicto Guillelmo dignarentur tonsuram concedere clericalem. Qui decanus et capitulum eidem Guillelmo concesserunt dictam tonsuram, ut dicebant dicti Robertus, Avelina, ejus uxor, et Guillelmus, eorum filius, sub condicionibus inferius nominatis, videlicet : quod idem Guillelmus tenetur eisdem decano et capitulo Parisiensibus honorem et debitam reverenciam in perpetuum exhibere et ea que solent liberti patronis suis debere; et quod idem Guillelmus sit clericus et in clero moretur, et quod, si contingat ipsum Guillelmum ad nuptias in posterum convolare vel tonsuram clericalem dimittere, quod ad statum servitutis pristine revertetur, et erit homo de corpore capituli predicti, sicut erat ante manumissionem hujusmodi, predicta manumissione non obstante. Renunciavit etiam idem Guillelmus coram nobis in jure, sponte et ex certa sciencia, omni hereditati et successioni paterne et materne, et quod ipse non possit petere possessiones aliquas, jure proximitatis consanguineorum suorum, dummodo fuerint condicionis vel de manu mortua capituli supradicti, per emptionem nec eciam per quemcumque alium tytulum sive modum, nisi de licencia obtenta a capitulo memorato; et quod, si aliquid deveniret eidem Guillelino, ex caduco alicujus consanguinei sui vel consanguinee qui essent de manu mortua capituli supradicti, teneretur illud vendere et extra manum suam ponere, infra annum, tali qui esset de manu mortua capituli memorati; alioquin, post annum, ipsi decanus et capitulum dictum caducum in manu sua possent capere ut proprium. Hec omnia et singula premissa ipse Guillelmus, presentibus prenominatis patre et matre, voluit et acceptavit, et in hoc coram nobis in jure consensit, spontanea voluntate, promittens fide media et sub prestito juramento, tactis sacrosanctis evangeliis, quod contra premissa per se vel per alium jure aliquo non veniet in futurum ; immo eadem omnia et singula, sicut superius sunt expressa, tenebit, adimplebit et inviolabiliter observabit. Juravit etiam predictus Guillelmus et promisit sub prestitis fide et juramento, quod aliquem hominem de corpore dictorum decani et capituli, vel alium existentem sub jurisdictione eorumdem non vocabit nec trahet in jus, per se vel per alium, coram aliquo judice ecclesiastico vel seculari, nisi prius petita licencia et obtenta a capitulo, vel nisi capitulum predictum negligens esset in justitia eidem super hoc exhibenda. In quorum omnium testimonium et munimen, ad peticionem dicti Guillelmi et prenominatorum patris et matris ipsius, sigillo Parisiensis curie presentem cartam fecimus communiri. Datum anno Domini m cc quinquagesimo sexto, in vigilia Assumptionis beate Marie virginis.

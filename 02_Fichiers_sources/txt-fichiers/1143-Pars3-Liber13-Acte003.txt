In nomine sancte et individue Trinitatis, Patris et Filii et Spiritus Sancti. Amen... Ego igitur Symon, Dei gracia sancte Noviomensis ecclesie episcopus, notum fieri volo presentibus et successuris, ecclesiam Beate Marie Parisiensis ad nos frequencius venisse, multaque precum instantia a nobis humiliter implorasse, quatinus ei justiciam de Rogero de Corota faceremus, qui quamdam ejusdem ecclesie villam, que Viriacus dicitur, cujus advocatus erat, multis et gravibus injuriis incessanter affligebat. Contigit autem quodam tempore quemdam prefate ecclesie et nostre canonicum, Durandum nomine, in presencia nostra, adversus Rogerum pro ecclesia Parisiensi, ut sepe fecerat, querimoniam deposuisse. Conquerebatur enim quod predictus Rogerus cujusdam duelli, ad potestatem Viriaci pertinentis obsides et alios cujusdam judicii in aqua injuste receperat, receptorum concordiam et finem sine homine Beate Marie fecerat, et finem factum totum retinuerat. Nos vero, hac Parisiensis ecclesie audita querimonia, Rogerum monuimus, et certum diem placitandi inter ipsum et canonicum predictum, qui pro ecclesia Parisiensi aderat, constituimus. Die igitur determinato, ambo in presencia nostra convenerunt. Itaque, causa illa objectionibus et responsionibus agitata et protractata, ostenso eciam in ipsa causa et coram omnibus perlecto privilegio Beate Marie Parisiensis ad predictam villam pertinente, tandem curia nostra adjudicavit Rogerum de predictis obsidibus Beate Marie Parisiensi injuriam fecisse, et jus ablatum ecclesie cum satisfactione debere restituere. Tunc Rogerus, audito judicio nostro, audito eciam privilegio, quod multorum episcoporum auctoritate et excommunicacione sancitum est, ut consilium acciperet cum adjutoribus suis in partem cedens, ipsorum adjutorum suorum consilio, se contra ecclesiam Parisiensem peccasse in predicta querela et id ipsum debere emendare recognovit. Et sic dimidietatem concordie, quam de obsidibus totam injuste retinuerat, predicto Durando, pro ecclesia Parisiensi astanti, in presencia nostra, coram omnibus qui aderant, reddidit, et de injuria illata rectum fecit. A nobis autem humiliter postulavit, quatenus ab hoc forisfacto et ab aliis quibus contra ecclesiam Parisiensem sepe et graviter peccaverat, eum, ex parte ecclesie ejusdem, absolveremus; promittens et asserens quod deinceps predicte ville nullam injuriam scienter inferret, et ut nec ipse nec successor ejus in advocatiam Viriaci plus justum exigeret. Privilegium jamdictum, jura ad advocaciam Viriaci pertinencia continens, tempore et voluntate Wascelini, antecessoris sui et advocati Viriaci, tempore quoque et voluntate Herberti, Viromandorum comitis, filii Othonis, factum, ex parte sua confirmavit; et que in illo privilegio minus aperte continentur, quedam eciam supplens, ne amplius inter ipsum sive heredem ejus et ecclesiam Parisiensem ulla emergeret dissensio, in hunc modum determinavit : minister advocati Viriaci sine ministro Beate Marie leges et placita non debet tractare; et, cum vadimonium legis dabitur, minister Beate Marie debet illud recipere; set sine ministro advocati non potest inde finem facere. Tres pastus habet unoquoque anno in Viriaco, sine oppressione hominum. Via publica, que vulgo Pegium dicitur, est advocati, et latro, et injusta mensura, et salvimentum; set non accipit illud, nisi a domibus habitatis. Habet eciam advocatus Viriaci justiciare hominem Viriaci; set hoc non debet facere sine ministro Beate Marie, et non extra Viriacum, et tantummodo secundum judicium scabinorum. Et, in castello Cauniaco, ab ullo homine Sancte Marie theloneum non exiget; et de nulla re, in eodem castello, de homine Sancte Marie justiciam faciet. In duellis et in judiciis, tam in aqua quam in ferro, habet advocatus dimidietatem. In leto et in sanguine nichil habet advocatus, si minister Beate Marie vel canonicus per se potest illud habere. Si autem per advocatum habet, advocatus habet terciam partem ibi, et Beata Maria duas; et, si debitor leti vel sanguinis in tali loco erit, vel ad talem dominum confugerit, ut advocatus letum vel sanguinem habere non possit, minister sive canonicus Sancte Marie duas partes, si poterit, sibi adquiret; de tercia non intromittet se; advocatus vero, cum poterit, sibi eam adquiret, si voluerit. Sicque ad advocatiam pertinent ibus ab ipso Rogero sufficienter determinatis, ipso Rogero postulante, ne vel ipse vel successor ejus in Viriaco supra ea que distincta sunt aliquid acciperet, novam cartam, que predictam distinctionem continet, fieri fecimus et sigillo nostro confirmavimus; et, quicumque eam infringerit, S. Balduini decani. S. Hugonis cancellarii. S. Petri cantoris. S. Nihardi canonici. S. Balduini. S. Wiberti capellani. S. Durandi canonici. S. Ansculfi, Suessorum prepositi. S. Hugonis de Perona. S. Hugonis de Betencort. S. Johannis de Nigella. S. Johannis de Assie. S. Symonis prepositi. S. Johannis prepositi. Actum Noviomi, publice, anno m c xXX nono Dominice incarnacionis, regnante Ludovico juniore, Aquitanorum duce, episcopatus autem venerabilis Symonis Noviomensis anno septimo decimo.

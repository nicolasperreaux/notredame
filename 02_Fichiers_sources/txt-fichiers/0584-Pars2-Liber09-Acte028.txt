Duo presbiteri Sancti Johannis instituuntur a capitulo, et habent curam animarum familie canonicorum et preterea servientum feodatorum ecclesie Parisiensis. Jurant etiam residentiam in majori ecclesia se facturos, et quod bona fide cotidianis horis intererunt. Nichilominus autem capelle Sancti Johannis, non per vicarios, sed per se ipsos deservire tenentur; nec debent in capella Sancti Johannis ad matutinas pulsare, donec in majori ecclesia usque ad matutinas laudes fuerit decantatum, sicut ab antiquo constitutum est et postea, nostris temporibus, renovatum. Jurant etiam fidelitatem et obedientiam capitulo.   Canonicus qui recipit domum in claustro jurat quod, anno precedenti diem qua recepit illam, fecit stagium suum Parisius per viginti septimanas ; ita quod qualibet die fecit horam unam vel in capitulo vel in ecclesia. Jurat etiam quod ita proponit facere de cetero. Item jurat quod domum illam et appendicias domus illius tenebit in eque bono statu in quo est, quando accipit illam, vel etiam meliori. Jurat etiam quod solvet pensionem domus illius et alia onera diebus statutis ad hoc, nisi dilationem habuerit ab illis ad quos pertinet receptio predictorum.

Ego Blancha, comitissa Trecensis palatina, notum facio tam presentibus quam futuris, quod inter me et dilectum ac fidelem meum Milonem de Nantolio, Remensem et Roseti prepositum, talis societas intervenit : quod terre, que de nemore de Roseto, in quo habebam grueriam, reducentur ad culturam, ponentur ad consuetudinem, videlicet ad rectam decimam, et arpentum ad quatuor denarios censuales; nec carior consuetudo poterit ibi assignari. De omni autem profectu, precio et servicio, quod pro habendis terris illis conferetur, habebo medietatem, et dictus Milo aliam medietatem; et, ad hoc recipiendum, servientem meum constituam, et ipse suum, qui michi et ipsi facient fidelitatem. Ab hac siquidem paccione excipitur haya, prope predictum nemus sita, continens circiter centum arpenta, et una carucata terre ejusdem, quam eidem Miloni concessi habendam; et, tam de haya quam de carucata illa, idem Milo suam poterit facere voluntatem, ita tamen quod remaneant in custodia mea. Similiter, pretaxate terre erunt in custodia mea, sicut terre ventis culture de Roseto. Si autem in terris illis domus vel villa construatur, in custodia mea erit, quemadmodum domus vel villa de Roseto, et idem jus mihi remanebit, tam in terris quam in villa vel domibus quas in terris illis fieri contigerit, quod habeo et in terris et in villa de Roseto. Quod ut notum permaneat et firmum, presentem cartam fieri volui, sigilli mei appensione munitam. Actum anno Verbi incarnati m cc decimo, mense februario. Datum per manum Remigii, cancellarii mei.

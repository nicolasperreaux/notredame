Universis... Guillelmus, filius defuncti Furcaudi de Logia, decanus de Succiaco, renunciavit coram nobis, voluntate spontanea, non coacta, et ex certa scientia, decanatui de Succiaco, et sergenterie ipsius decanatus, et omnibus juribus et accionibus que sibi in dicto decanatu et in sergenteria ipsius decanatus et occasione ejusdem competebant et competere poterant quoquo modo, salvis eidem Guillelmo et retentis fructibus ipsius decanatus de anno presenti. Preterea dictus Guillelmus recognovit in jure, coram nobis, se emisse a venerabilibus viris decano et capitulo Parisiensi, ad vitam ipsius Guillelmi solummodo, majoriam de Succiaco, pro quadraginta libris Parisiensibus, quas idem Guillelmus tenetur et promisit, fide in manu nostra prestita corporali, reddere dictis decano et capitulo vel eorum mandato, in hunc modum, videlicet : ad instans festum beate Marie Magdalene, viginti libras Parisienses, et ad festum beati Andree apostoli sequens, viginti libras. Pro qua pecunia dictis decano et capitulo solvenda, ut dictum est, Johannes de Logia, Robertus Panier, Petrus clacelerius de Succiaco, Guillelmus de Merroliis, Nicholaus dictus Bigais de Cristolio et Gillebertus Morelli de Succiaco, coram nobis constituti, se fecerunt et constituerunt erga dictos decanum et capitulum debitores principales et redditores, quilibet ipsorum in solidum et per fidem ; obligantes, etc... Datum anno Domini mcclxvii, mense junio, die jovis post Trinitatem.

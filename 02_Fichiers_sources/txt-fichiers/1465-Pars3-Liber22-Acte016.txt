Universis qui litteras presentes viderint, N. cantor et E. archidiaconus Parisiensis, salutem in Domino. Notum facimus quod, cum esset controversia inter Gaufridum, ecclesie Parisiensis archidiaconum, et Renoldum Bourdon, super quadam modica platea, que est inter porprisium ejusdem archidiaconi et domum predicti R. Bourdon, et coheret domui dicti R., tandem voluntati nostre se super hoc commiserunt; promittentes se observaturos quod exinde pro voluntate nostra diceremus. Nos igitur, non per sententiam seu judicium, set de beneplacito nostro, sic volumus et dicimus : Ut predicta modica platea remaneat in perpetuum dicto R. Bourdon; ita tamen quod nichil in eadem platea posset edificare vel construere, set tantum guttam, et exitum ibi habebit, per hostium quod jam ibi erat. Dictus autem archidiaconus vel ejus successor in predictis domibus, in eamdem plateam prospectum habebit; et, si contingeret quod archidiaconus vel ejus in predictis domibus successor juxta plateam edificaret, stillicidium edificiorum suorum, si vellet archidiaconus vel ejus successor in domibus supradictis, caderet in eandem plateam. In cujus rei memoriam, presentes litteras sigillorum nostrorum munimine fecimus roborari. Actum anno Domini m cc octavo decimo, mense aprili.

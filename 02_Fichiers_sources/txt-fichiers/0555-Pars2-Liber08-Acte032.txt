Hugo decanus totumque capitulum Beate Marie Parisiensis, universis Christi fidelibus presentem paginam inspecturis, elernam in Domino salutem. Ad universorum volumus notitiam pervenire, quod, cum pie memorie dominus Odo, quondam Parisiensis episcopus, ad faciendum mandetum quinquaginta pauperum, in cena Domini, unum modium bladi misericorditer assignasset in conquestu suo, quod monachi Beati Dyonisii assignaverant ei apud Herbleyum; nos, attendentes quod in aliis diebus quadragesime mandetum pauperum, cum non essent nisi tantummodo duo pauperes, minus sollempniter id agebatur; de communi consensu, ordinare curavimus quod, a secunda feria post dominicam qua cantatur Invocavit me, usque ad feriam quintam, in cena Domini, singulis diebus quadragesime, solis dominicis diebus exceptis, recipientur per manum ebdomadarii sacerdotis, vel per manum succentoris, quotiens monachus vel regularis ebdomadarius fuerit, tredecim pauperes, quorum pedes in refectorio abluentur a ministris majoris altaris, sacerdote videlicet, dyacono et subdiacono, quibus tres pueri ministrabunt. Ablutioni autem et mandeto interesse tenebitur succentor ecclesie nostre qui pro tempore fuerit, vel, si forsan succentor interesse et huic officio vacare ex evidenti necessitate non poterit, magister puerorum chori, vice ipsius, huic officio interesse debebit, provisurus ut idem officium devote, ordinate et eo modo quo statutum est peragatur. Utroque autem istorum ex justa et necessaria causa absente, per unum de ministris majoris altaris succentor hoc implere tenebitur. Succentor autem, vel is qui vices ejus, sicut supradiximus, exequatur, facta pedum ablutione, sacerdoti, dyacono, subdiacono, denarios ministrabit, de quibus singulis pauperibus, cum manuum osculo, quatuor denarios offerent ad refectionem eorum. Dabit insuper sacerdoti quatuor denarios, diacono quatuor denarios, subdiacono quatuor denarios, et unicuique puerorum unum denarium. Finito autem mandato, antequam pauperes vel ipsi refectorium exeant, pro animabus predictorum Odonis episcopi, Hugonis decani, Petri succentoris, sacerdotum, et pro animabus illorum qui beneficium illud augmentaverint, dicentur De Profundis cum oratione dominica et precibus que sequuntur, et collecta in hunc modum : Absolve, Domine, quesumus, animam famuli tui pontificis, et animas famulorum tuorum sacerdotum, et animas omnium nostre congregationisfratrum et omnium fidelium defunctorum, etc. Hiis autem peractis, sicut mos est, ad ecclesiam revertentur. Antiquam autem consuetudinem de duobus pauperibus clericis, quibus pedes ablui solebant, in nullo mutamus; immo cum tredecim pauperibus in refectorium venient, quod consueverunt facturi, et antiquum hospitalis Beate Marie beneficium recepturi. Quinta vero feria, in cena Domini, recipientur a succentore quinquaginta pauperes, quorum pedes abluentur ab universis presbiteris et diaconis canonicis, et aliis presbiteris et diaconis majori altari servientibus, quibus subdiaconi canonici ministrabunt; et unicuique predictorum pauperum succentor quatuor denarios, ut supra diximus, distribuet. Ad predicti siquidem solutionem et distributionem beneficii faciendam, deputavimus modium bladi a prefato Odone episcopo, ut supradiximus, assignatum, et viginti solidos Parisienses, a Petro succentore pia liberalitate collatos. Dominus autem Hugo, decanus noster, ad hujus beneficii supplementum et distributiones faciendas, in festo beati Johannis evangeliste, et in duobus anniversariis, R. videlicet patris et A., fratris ipsius decani, Hersendis, matris suæ, et suum, et ad solvendos viginti solidos hospitali Beate Marie ad refectionem pauperum in diebus anniversariorum ipsorum, sicut continentur in Pastorali et in scriptura que legitur in diebus anniversariorum, pro remedio anime sue et predecessorum suorum, misericorditer assignavit et contulit quidquid emit in parrochia Liricanti, tam in hospitibus quam in aliis, et a Bertranno et Regina, uxore sua; ita quod quicumque luerit prepositus Liricanti redditus istos cum integritate percipiet, singulis annis succentori Parisiensi, infra octabas resurrectionis Domini, centum solidos Parisienses sine difficultate et contradictione qualibet redditurus. Dedit insuper memoratus decanus tres arpentos et dimidium vinearum, quas plantari fecerat in terra quam acquisivit apud Ulmeiam, et torcular situm in ejus vineis, cum pressura vinearum que sunt in censiva Beate Marie. Predictum etiam torcular et rotaticum ipsius loci et censum et venditiones predictorum, que ibidem similiter acquisivit, et omnia ista habebit prepositus Liricanti, et inde reddet annuatim succentori quatuor libras Parisienses, infra octavas Epyphanie. Sciendum autem est quod prepositus Liricanti, ipsa die qua investietur de prepositura, jurabit in capitulo se pensiones predictas, bona fide, prefatis terminis, redditurum. Preterea dedit idem decanus campipartem terre, hospites et censivam, que ipse et Odo, archidiaconus noster, frater ipsius, emerunt a Gazhone de Bordellis et heredibus ejus; et ordinavimus cpiod canonici, qui prehendas suas pro tempore apud Liricantum percipient, redditus supra dictos habebunt, et, pro eisdem redditibus, singulis annis, infra octabas Omnium Sanctorum, succentori centum solidos Parisienses reddere tenebuntur. Ad hec dedit decanus et concessit, de voluntate et assensu nostro, quicquid emit apud Spedonam, in terra Beate Marie, a Radulfo Brotesauz et heredibus suis, tam in vino quam in blado, censu, caponibus et aliis. Hunc autem redditum canonici, prebendas suas apud Spedonam pro tempore percepturi, integre habebunt, et propter hoc septem libras Parisienses, infra octabas Epyphanie, succentori persolvent. Ceterum, ad augmentum hujus beneficii, assignamus viginti solidos Parisienses, quos canonici, prebendas suas apud Steovillam percepturi, in crastino Omnium Sanctorum, succentori reddere tenebuntur, pro censu et decima nemoris nostri de Steovilla que ipsis concessimus. Omnes autem pensiones prefatas, tam a preposito Liricanti quam a canonicis persolvendas, succentor Parisiensis qui pro tempore fuerit cum integritate percipiet, provisurus que ad mandatum faciendum necessaria fuerint, et distributiones premissas facturus; et, si residuum fuerit, in augmentum succentorie sue habebit. Si vero prepositus Liricanti seu canonici, in locis supradictis habentes pensiones, easdem infra quindecim dies post terminum constitutum non solverint, tamdiu eos pro excommunicatis habebimus, nec eis in choro seu capitulo communicabimus, quousque eas cum satisfactione reddiderint. Fuit  etiam in capitulo, sub anathematis interminatione, prohibitum, ne aliquo tempore prefati redditus in usus alios transferantur. Ut autem tam pia institutio perpetue robur obtineat firmitatis, eam, de communi consensu, scripto commendari et sigilli nostri fecimus impressione muniri. Actum publice in capitulo nostro, anno incarnati Verbi MCC octavo.

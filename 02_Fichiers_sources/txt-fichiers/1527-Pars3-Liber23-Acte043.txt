Universis presentes litteras inspecturis, Guillelmus, ecclesie Beati Dyonisii in Francia minister humilis, et ejusdem loci conventus, salutem in Domino. Noverint universi quod, cum inter nos, ex una parte, et venerabiles viros decanum et capitulum Beate Marie Parisiensis, ex altera, controversia esset orta, super eo quod dicebamus nos et nostros debere percipere medietatem decime in decimaria eorumdem, in locis illis dumtaxat quos coloni decimarie sive territorii nostri in eorum decimaria excolebant, racione cujusdam consuetudinis, que reportagium sive carrucagium vulgariter nuncupatur; ipsique decanus et capitulum, vice versa, dicebant, de terris a colonis suis in decimaria nostra cultis, medietatem decime ad se, ex causa consimili, pertinere; tandem nos et ipsi, pensata utilitate ecclesiarum nostrarum, mediantibus bonis viris, super premissis composuimus amicabiliter, in hunc modum, videlicet : Quod nos unanimi voluntate quitamus, renunciamus, remittimus et concedimus in perpetuum eisdem personis et ecclesie supradicte totam decimam, quam in decimaria eorumdem, intra diocesim Parisiensem sita, racione carrucagii sive reportagii, habebamus seu petere poteramus; volentes et concedentes quod colonum nostrum in decimariam eorumdem, intra diocesim Parisiensem existentem, sequi de cetero non possimus, set ex nunc in posterum, terre in eorum decimaria site, in diocesi Parisiensi, a prestacione talis decime et ab hujusmodi onere et consuetudine sint libere de cetero et inmunes. Ipsi vero decanus et capitulum superius nominati nobis et nostris decimam, quam in decimaria nostra, in terris nostris sitis in diocesi Parisiensi, racione hujusmodi consuetudinis carrucagii sive reportagii, habebant vel habere poterant, quitaverunt modo simili et in perpetuum remiserunt. In cujus rei testimonium, presentes litteras sigillorum nostrorum munimine fecimus roborari. Actum anno Domini m cc xl vi, mense julio.

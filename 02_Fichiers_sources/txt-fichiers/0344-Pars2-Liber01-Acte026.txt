Universis presentes litteras inspecturis Oliverius decanus totumque capitulum ecclesie Parisiensis notum facimus, quod, in nostro capitulo generali, die veneris vigilie festi beati Thome apostoli, ad sonum campane more solito congregati, vocatis, ut est moris, et presentibus in ipso capitulo generali, hora capituli, nobis decano ac omnibus et singulis ipsius ecclesie canonicis qui commode voluerunt et potuerunt interesse; nos circa negotia nostra et ecclesie nostre predicte intendentes, inter cetera consideravimus quod diversa statuta varieque observanlie erant in dicta nostra ecclesia, super collatione beneficiorum ecclesiasticorum ad collationem seu presentationem capituli nostri spectantium, currencium per turnos inter concanonicos nostros prebendatos in sacris constitutos, et sub nominatione per canonicos eosdem ab eadem, et potissime ex hoc, quod illi qui subdiaconi erant, quando de novo fiebant canonici dicte ecclesie, vel qui se faciebant promoveri ad subdiaconatum durante turno subdiaconorum, volebant conferre antequam turnus reinciperetur; ac eciam similiter novi presbyteri in turno presbyterorum, et novi diaconi in turno diaconorum illud idem volebant: et si taliter observaretur, sequeretur inconveniens, videlicet quod ille qui fieret ultimo canonicus, conferret antequam unus qui fuisset per longum tempus canonicus ante ipsum; quod non esset decens. Et ob hoc, statuta antiqua super collatione et nominatione beneficiorum hujusmodi inspeximus diligenter, et invenimus quod per ea super hoc aliquid certum non declarabatur, et quod varietas et diversitas hujusmodi possent discordiarum materiam seminare. Volentes omnem ambiguitatis materiam circa statuta et observantiam hujusmodi amputare, statuta antiqua interpretando et declarando, et quoad quedam corrigendo et eisdem addendo, ex nostrum unanimi assensu, nostra et ecclesie nostre predicte utilitate pensata, provida deliberatione et diligenti tractatu super hoc inter nos prehabitis, statuimus et ordinavimus ac tenore presentium statuimus et ordinamus in hunc modum : Quod de cetero, incepto turno sub beneficiis a capite, videlicet a decano, in ecclesia Parisiensi predicta, in qua quidem ecclesia turnus hodie incepit ab ipso decano, cum ipse decanus, turnum hodie incipiendo, nominaverit ad ecclesiam parrochialem de Corborosa Carnotensis diocesis vacantem, Alanum de Foresta, presentandum ad hoc reverendo patri domino episcopo Carnotensi, ita quod ipse turnus inceptus residet nunc super personam cantoris existentis tempore inceptionis turni; canonici prebendati dicte Parisiensis ecclesie in sacris ordinibus constituti conferent vicisim per ordinem durante dicto turno, scilicet obtinentes dignitates, personatus et officia primo, deinde presbyteri, postmodum diaconi, ac deinde subdiaconi per ordinem, secundum quod quilibet ipsorum in dictis ordinibus fuit prior canonicus prebendatus Parisiensis. Sed illi qui, turno durante, fient canonici prebendati Parisienses in sacris constituti, et illi qui erant canonici prebendati Parisienses ante inceptionem turni, existentes tamen in minoribus ordinibus, si durante turno se fecerint ad sacros ordines promoveri , nullatenus conferent durante turno; sed turno decurso et alio postmodum reincepto, in ipso reincepto in suis locis per ordinem ad conferendum admittentur. Et quociens turnus in dicta ecclesia Parisiensi incipiet, ordinamus poni in scriptis nomina canonicorum prebendatorum in sacris ordinibus constitutorum, tunc in dicta Parisiensi ecclesia existentium per ordinem, prout ad conferendum debebunt admitti, ad finem quod sciatur qui habeant conferre turno durante, ne per oblivionem contingeret supervenientes canonici vel promoti turno durante in hoc per errorem admitti. Ordinamus etiam quod, prout in statuto antiquo continetur, si canonicus debens conferre fuerit absens, infra viginti unum dies a die vacationis beneficii continue computandos, teneatur venire ad ecclesiam seu capitulum Parisiense, et ibi conferre; et si legitime fuerit impeditus, infra illos xxi dies teneatur capitulum certificare de suo legitimo impedimento; elapsis ipsis xxi diebus, quos in hoc pro peremptorio termino assignamus, alioquin fiat prout in statuto antiquo continetur, et in posterum ordinamus observandum. Et ut sciatur qui erant canonici prebendati Parisienses in sacris constituti in dicta ecclesia Parisiensi tempore inceptionis turni moderni hodie incepti, idcirco nomina eorum tam presencium quam absentium per ordinem prout ad conferendum sunt turno durante admittendi, hic inferius inseruntur et sequuntur in hunc modum : primo de dignitatibus Oliverius Salahadini decanus, Vitalis de Pruhaco cantor, Petrus Beraldi, Petrus dé Villanis et Johannes de Arpadella archidiaconi, Stephanus de Novilla succentor, Robertus de Bardis cancellarius, Petrus Casalis penitentiarius. Item de presbyteris, etc. sequuntur nomina  presbyterorum,  diaconorum et duodecim sub diaconorum. Et ut premissa firma et stabilia perseverent, sigillum nostrum presentibus fecimus apponi. Datum et actum Parisius, in dicto nostro capitulo generali dicte vigilie festi predicti, anno Domini MCCCXXXVI.

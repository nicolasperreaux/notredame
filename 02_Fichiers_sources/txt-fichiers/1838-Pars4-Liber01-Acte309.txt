Universis presentes litteras inspecturis, Symon, permissione divina Parisiensis episcopus, salutem in Filio Virginis gloriose. Notum facimus quod, cum contentio seu discordia verteretur inter Guillelmum, rectorem ecclesie de Monsterolio juxta nemus Vicenarum, nostre diocesis, ex una parte, et Petrum, perpetuum capellanum capelle regalis in bosco Vicenarum, ex altera, super eo videlicet, quod dictus rector, suo et dicte ecclesie sue nomine, asserebat omnes oblaciones et obvenciones, tam necessarias quam voluntarias, a quibuscumque personis factas et faciendas in dicta capella et dicto manerio Vicenensi, sitis infra mettas dicte parrochie sue, undecumque provenientes, ad se et ecclesiam suam de jure communi spectare, dicto capellano, suo et dicte capelle sue nomine, tam racione privilegii regalis quam racione contrarie consuetudinis, contrarium asserente; tandem, post multas altercationes super hoc habitas inter eos, predicti rector et capellanus, nominibus quibus supra, pro bono pacis, voluerunt et consenserunt quod nos super omnibus et singulis premissis inter eos ordinaremus, pro nostre libito voluntatis. Nos vero, tam dicte ecclesie parrochialis quam dicte capelle juribus consuetis et utilitatibus pensatis et consideratis, et intellectis omnibus que nos de jure movere poterant et debebant, inter dictas partes ordinavimus in hunc modum, videlicet : Quod omnes oblaciones et obvenciones, jura, luminaria et proventus que et qui, racione quarumcumque personarum aut a quibuscumque personis fient aut fieri contigerit imposterum in dicta capella et manerio de Vicenis, in baptismo parvulorum seu sacro fonte levatorum, in purificatione mulierum post partum, in benedictionibus nubentium et ratione eorumdem, necnon circa funus seu in exequiis mortuorum in dicto manerio decedentium, in dictam capellam delatorum seu presentium, pro quibus et aliis defunctis in dicta capella, corpore presenti, missam contigerit celebrari, inter dictos rectorem et capellanum equaliter dividentur. In aliis autem personis, cujuscumque status seu conditionis existant, in dicta domo vel manerio decedentibus, quorum corpora in dicta capella non deferri et pro quibus ibidem, corpore presenti, missam non contigerit celebrari, nullum jus dictum capellanum habere volumus, jura autem inde provenientia ad predictum rectorem declaramus pertinere. Ordinamus etiam quod dictus capellanus promittet in verbo sacerdotis eidem rectori, quod ipse pacifice et quiete, omni impedimento cessante et contradictione qualibet non obstante, deliberabit eidem rectori vel ejus mandato medietatem oblacionum et obvencionum que fient in quatuor casibus supradictis. Item, dictus capellanus non impediet nec procurabit per se vel per alium, aliquo ingenio vel cautela, quin dictus rector integre et perfecte et sine diminutione aliqua habeat et percipiat quicquid juris in eis, secundum presentem ordinationem nostram, et aliis, si que sint, quoquo modo contingere poterit et decebit. Ordinamus etiam quod dictus capellanus omnes alias oblaciones et obvenciones factas in dicta capella et manerio et faciendas, undecumque provenientes, habeat et percipiat pacifice et quiete, aliquo jure vel consuetudine non obstante, salvo et retento eidem rectori in aliis jure parrochiali, utpote in visitacione infirmorum et in administratione ecclesiasticorum sacramentorum, in legatis annualibus, tricenalibus et aliis quibuscumque, si que sint, jus parrochiale tangentibus, que ad dictum rectorem declaramus et dicimus pertinere pleno jure, nisi speciale legatum ab aliquo factum fuerit eidem capellano. Volumus insuper quod familia dicti capellani eidem rectori solvat et reddat jura parrochialia consueta. Dicte vero partes, propter hoc, in nostra presentia constitute, presentem ordinationem nostram voluerunt et eidem consenserunt; promittentes, etc. In cujus rei testimonium, sigillum nostrum, ad petitionem dictarum partium, presentibus duximus apponendum. Datum anno Domini mcc nonagesimo quarto, mense decembris, die martis ante natale Domini.

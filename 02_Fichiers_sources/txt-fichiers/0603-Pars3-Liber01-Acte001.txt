Universis presentes litteras inspecturis, curie Parisiensis, Johannis et Radulfi, archidiaconorum ecclesie Parisiensis, officiales, et officiales cancellarii Parisiensis, salutem in Domino. Notum facimus quod, in nostra presencia constituti, Avelina Lathoma, Guillotus, ejus filius, pro se, Tyonoto, Macioto, Gibelina et Maria, ejus filiis, et ceteri existentes de villa et origine ville de Oriliaco, recognoverunt spontanea voluntate, et ex certa scientia confessi sunt, quod, tam ipsi quam antecessores eorum, erant et fuerant homines de corpore ecclesie Beate Marie Parisiensis, et servilis condicionis jugo astricti venerabilibus viris decano et capitulo ipsius ecclesie, a tempore a quo non extabat memoria. Recognoverunt insuper et confessi sunt spontanei, non coacti et ex certa scientia, quod ipsi decanus et capitulum ipsos et liberos eorum, quos habent et quos legittime de propriis corporibus ipsorum procreabunt, manumiserant a servitutis jugo et manus mortue, quibus astricti erant eidem Parisiensi ecclesie, ad supplicationem et preces multimodas eorumdem, intuitu pietatis, sub condicionibus et modis inferius annotatis, insertis et adjectis in manumissione, non tamen causa onerande libertatis, set de voluntate et assensu expresso omnium et singulorum predictorum in hoc expresse consentientium, habito super hoc ab eisdem hominibus deliberacione et diligenti tractatu, pro se et pro posteritate ipsorum seu liberis, in quocumque gradu in posterum procreandis; et quod ipsi decanus et capitulum sibi et successoribus suis retinuerant, de voluntate et assensu expresso hominum eorumdem, in ipsa manumissione, in eisdem personis, liberis suis et heredibus ipsorum, ex propriis corporibus ipsorum in posterum procreandis, et in rebus suis, bonis eorum, ubicumque sint et fuerint dicta bona in terra et justitia ecclesie Beate Marie Parisiensis, ad quemcumque locum se transferant ipsi manumissi et liberi eorum prefati, videlicet, honorem, debitam reverentiam et ea que solent et debent liberti patronis suis exhibere, et alia jura infrascripta, et specialiter in ipsis liberis suis et heredibus eorum, procreandis de propriis corporibus ipsorum; et rebus et bonis ipsorum sive possessionibus, sexaginta libras Parisienses, nomine tallie, singulis annis, eisdem decano et capitulo, in festo beati Andree apostoli, in posterum persolvendis ab eisdem sive successoribus eorumdem, seu possessoribus domorum, masurarum, hostisiarum et possessionum ville et territorii de Orliaco, quicumque fuerint, sive ab illis ad quos bona hujusmodi et ipse possessiones quocunque modo sive titulo devenerint, cum ante hujusmodi manumissionem ipsi decanus et capitulum haberent talliam ad voluntatem sive ad beneplacitum suum in personis et bonis sive possessionibus hujusmodi. Fiet autem tallia et assedebitur per eos qui a capitulo Parisiensi ad hoc fuerint deputati. Item, rectam et legittimam decimam, numeratam de terris, vineis et aliis possessionibus quibuscunque ; hoc modo, quod ipsi et heredes sive successores eorum, de hujusmodi terris et vineis et aliis possessionibus, tam acquisitis quam acquirendis, quam etiam aliis quas habent et habituri sunt in decimatione dictorum decani et capituli, nec non illi ad quos hujusmodi terre et vinee et alie possessiones quocumque modo sive titulo devenerint, quicumque fuerint et cujuscumque ordinis existant, solvent eisdem decano et capitulo sextam decimam partem sive mensuram vini in cuppa de mera gucta et de pressoragio terciam partem; de ybernagio vero, marceschia, fabis, pisis, vesciis, gueda, leguminibus et alio quolibet genere bladi, leguminis, guede aut alterius seminis cujuscunque undecimam partem, sive undecimam garbam, sive undecimum manipulum. Numerabitur autem et percipietur sive levabitur hujusmodi decima per servientem seu servientes capituli, videlicet, decima vini, antequam aliquid removeatur de cuppa et pressorio seu asportetur, et decima ybernagii, marceschie, fabarum, pisorum, guede et cujuslibet alterius generis bladi, leguminis et seminis, antequam aliquid removeatur de campis, fundis et ortis. Quicumque autem aliquid per se vel per alium removerit, levaverit vel asportaverit aut fieri procuraverit, antequam, ut dictum est, numeretur et levetur, tenebitur dictis decano et capitulo sive prebendariis loci ad emendam, ac si furtum commisisset. Jurabunt autem annis singulis in capitulo serviens seu servientes qui deputabuntur ad predictam decimam numerandam et levandam, quod fideliter et diligenter intendent ad predictam decimam numerandam et levandam, et pro capitulo et pro hominibus antedictis. Recognoverunt etiam et confessi sunt ipsos decanum et capitulum in eis et successoribus eorumdem et bonis sive possessionibus quibuscumque que et quas habent et habituri sunt in terra, censiva sive justicia ecclesie Parisiensis, in manumissione hujusmodi hec jura retinuisse, videlicet : omnes census quos prius debebant, redditus, corveias, redibiciones, redevencias et omnes alios districtus et consuetudines et omnimodam justitiam, tam parvam seu minorem quam majorem, tam altam quam bassam seu inferiorem, et emendas, seisinas et omnia alia jura prius debitas et debita eisdem decano et capitulo, salva etiam tallia pro rege per capitulum facienda, quocienscumque eam fieri contigerit. Ad que omnia tenebuntur tam ipsi et heredes sive successores eorum, quam illi ad quos bona sive possessiones hujusmodi devenerint, quocunque titulo sive modo; tali etiam modo adjecto, quod tam ipsi et heredes sive successores eorum, quam illi ad quos bona sive possessiones eorum devenerint, sive sint cives Parisienses aut alii quicumque, tenebuntur eisdem decano et capitulo ad emendas, justitias et districtus, si contingat eos deficere in solutione censuum et aliorum reddituum, terminis advenientibus. In quibus omnibus et singulis dicti homines tam se et heredes seu successores eorum, quam causam habentes ab eisdem in dictis bonis seu possessionibus, quocumque modo sive titulo, necnon et possessiones et bona hujusmodi oneraverunt et obligaverunt, onerata et oneratos, obligata et obligatos erga ecclesiam Parisiensem esse perpetuo voluerunt et reliquerunt penitus et expresse. Recognoverunt ettiam se esse manumissos tali modo : quod ipsi vel heredes seu successores eorum nullas possessiones seu bona alia poterunt petere, habere vel tenere jure proximitatis parentum vel consanguineorum suorum, nec ex testamento vel ab intestato succedere, dummodo illi proximi sint de condicione et de manu mortua decani et capituli Parisiensis. Nichil ettiam habere poterunt sive sibi acquirere aut vendicare per emptionem vel per quemcumque titulum alium sive modum, de bonis sive possessionibus aliorum hominum ecclesie Parisiensis, qui sint vel erunt in posterum de conditione seu manu mortua ecclesie Parisiensis; hoc etiam adjecto, quod homines seu hospites, ecclesie Parisiensis justiciabiles, per decanum et capitulum non trahent ipsi vel heredes aut successores eorum sive qui causam habebunt ab eis vel possessiones predictas aut aliquas ex eis quocunque titulo vel modo tenebunt per se vel per alios, ad aliam justiciam sive forum quam ad justiciam sive forum capituli Parisiensis, quamdiu dictum capitulum vel eorum mandatum parati fuerint de ipsis exhibere justicie complementum. Voluerunt etiam et concesserunt predicte persone, nomine suo et heredum sive successorum suorum et nomine illorum pro quibus se obligaverunt, ut in presentibus continetur, et pro omnibus qui causam habebunt ab eis, in masuris, hostisiis, terris et possessionibus aliis predictis, quod omnes illi ad quos terre, vinee et hostisie ipsorum, ratione quorum tenentur eisdem decano et capitulo, ut dictum est, ad sexaginta libras Parisienses, nomine tallie, ad decimam numeratam et ad alia jura predicta, prout superius est expressum, quocumque titulo devenerint, teneantur ad dictas sexaginta libras Parisienses, nomine tallie, persolvendas, sicut et ipsi tenentur, necnon ad decimam numeratam et ad jura omnia et singula supradicta. Asseruerunt ettiam et recognoverunt quod non erat intentionis capituli nec modo aliquo qui tempore presentis manumissionis commorantes erant in villa de Orliaco predicta, et qui ex ipsis fuerint in posterum procreati vel ettiam nominati, exceptis Johanne de Cocigniaco, Avelina de Dumo et Garnero de Liricantu et filiis et filiabus eorum; hoc modo sive pacto adjecto, quod hujusmodi libertate non gaudebunt in aliquo, donec solverint integraliter dictis decano et capitulo quatuor milia libras Parisienses, quas pro hujusmodi manumissione solvere tenentur et promiserunt in solidum infra octo annos continuos, videlicet, quolibet anno quingentas libras Parisienses, infra festum beati Andree; preterquam in matrimoniis, videlicet, quod poterunt se ubi voluerint amodo maritare. Qua siquidem pecunie summa integraliter persoluta, tunc primum gaudebunt sibi concessa libertate, prout superius est expressum. Si vero interim dicta summa integraliter non soluta aliqua escasura evenerit sive manusmortua alicujus vel aliquorum de predictis manumissis decedentis vel decedencium cujus bona ad capitulum Parisiense devenissent seu devenire debuissent, si hujusmodi non esset facta manumissio, decanus et capitulum Parisiense habebunt libere et quiete bona hujusmodi escasure vel manusmortue taliter decedentis vel decedencium, ac si non fuissent manumissi; hoc adjecto, quod, propter hujusmodi escasuram sive manummortuam, nichil diminuetur de dicta summa nec aliquid deducetur, nec ettiam decanus et capitulum tenebuntur aliquid solvere de hiis que sic decedens vel decedentes debebunt quocumque modo; immo alie persone manumisse superstites debita hujusmodi sic decedentis vel decedentium solvere tenebuntur et capitulum Parisiense super hoc liberare. Preterea de predicta pecunie summa sic reddenda et de omnibus et singulis supradictis tenendis et inviolabiliter observandis, se obligaverunt predicte persone et oneraverunt se et omnes heredes suos qui pro tempore fuerint et quoslibet alios successores et eos qui causam habebunt ab ipsis et etiam possessiones quascumque dicti territorii, justicie et districtus ecclesie Parisiensis, prestito sacramento, ab eisdem tactis sacrosanctis Evangeliis; necnon et, fide prestita corporali, promiserunt etiam et se obligaverunt, prestito corporaliter juramento, quod ea omnia et singula supradicta, ab aliis predictis pro quibus se obligaverunt, facient et procurabunt inviolabiliter observari, non obstante prescriptione longissimi temporis seu aliquo privilegio indulto vel indulgendo a quocumque. In cujus rei testimonium, memoriam et munimen, et ut predicta robur obtineant perpetue firmitatis, presenti scripture, ad petitionem hominum eorumdem, sigilla nostra dignum duximus apponenda. Actum anno Domini millesimo ducentesimo sexagesimo tercio, mense mayo.

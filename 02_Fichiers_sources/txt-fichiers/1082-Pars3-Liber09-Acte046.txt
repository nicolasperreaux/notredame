Philippus, Dei gracia Francorum rex, ballivo Senonensi, salutem. Cum per inquestam super hoc factam probatum et inventum fuerit, quod gentes dilecti consanguinei et fidelis nostri, comitis Campanie, in quibusdam villis et locis, in quibus decanus et capitulum Parisiense habent omnimodam justiciam, altam et bassam, et dictus comes, in illam justiciando, ceperit homines dictorum decani et capituli et eciam bona ipsorum, videlicet apud Venulam, apud Venuletam, apud Bertout, apud Braiel, apud Dorentias, apud Grisien et apud Campos, villas pertinentes ad Rosetum; item, apud Thavers, apud Cellas, apud Rubretam, apud Rupem, apud Montem Gelardi et apud Sartam, pertinentes ad Vernotum; et ideo per nostre curie judicium pronunciatum fuerit, quod loca de dictis captionibus ressaisiantur ad plenum, et quod dictus comes seu gentes sue hujusmodi capciones nobis et decano et capitulo predictis emendent, et quod dampna, que dicti decanus et capitulum et homines sui, occasione predicta, sustinuerunt, restituant eisdem; mandamus tibi, quatinus dicta loca de predictis capcionibus facias ad plenum ressaisiri, et dictum comitem seu gentes suas, locum ejus tenentes, per capcionem bonorum suorum, compellas ad faciendum nobis et dictis decano et capitulo emendas predictas, et ad restituendum ipsis decano et eorum hominibus dampna de quibus tibi constiterit, quod ea passi fuerint, occasione predicta. Actum die mercurii ante festum purificationis beate Marie virginis, anno Domini millesimo ducentesimo septuagesimo octavo.

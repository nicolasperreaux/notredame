Ego frater W., prior Sancti Martini de Campis ac Longi Pontis, et ejusdem Longi Pontis conventus, notum facimus universis ad quos presens scriptum pervenerit, quod, cum commutationem fecissemus cum venerabilibus viris H. decano et capitulo ecclesie Beate Marie Parisiensis, super decima quam ab Hugone milite de Merrolis, apud ipsas Merrolas, comparaverant, et decima nostra de Viriaco, ipsi, pro granchia et censu que in eadem parrochia Viriaci habebamus, centum et septuaginta libras Parisiensis monete numeraverunt nobis et dederunt, quas nos ab eis accepisse presenti scripto, cum impressione sigilli prefati conventus, prout est in evidenti, profitemur. Actum anno Verbi incarnati M ducentesimo tertio.

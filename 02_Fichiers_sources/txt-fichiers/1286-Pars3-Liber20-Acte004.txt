P. Dei gracia episcopus et H. decanus totumque capitulum Parisiense, omnibus presentes litteras inspecturis, salutem in Domino. Ad noticiam vestram volumus pervenire, quod capicerii debent, statim post matutinas, dummodo dies sit, incipere primam; et statim post primam, missam primam ad altare Sancti Marcelli, cum nota; qua cantata, sine interpolacione possunt incipere secundam missam, scilicet cum nota; et statim tertiam missam tantum possunt cantare, set sine nota. Capellani vero altariorum non debent incipere missas suas, nisi cantato euvangelio secunde misse capiceriorum; nunquam tamen debent cantare cum nota, nec eciam aliquis eorum plus quam duas missas, unam videlicet per se, aliam per vicarium capellanum, qui sit de choro. Item, diebus festis sanctorum in quorum honore dedicata sunt altaria, possunt cantare capicerii statim post matutinas primam; et post primam, suam primam missam, ad altare illius sancti cujus festum illa die celebratur; secundam et terciam, ad altare Sancti Marcelli, more consueto; et post evangelium secunde misse cantate ad altare Sancti Marcelli, poterit cantare capellanus predicti altaris, summissa voce et sine nota, ad altare suum. Capicerii autem debent dare singulis capellanis, quando volunt cantare, unam candelam de illis de quibus dant tres pro uno denario. Omnes vero candele, ubicumque fuerint oblate in ecclesia Beate Marie, sunt episcopi Parisiensis. Preterea capicerii debent exhibere sanctum succinctorium super altare Beate Marie, in Pascha per tres dies tantum, scilicet die lune, die martis et die mercurii; in Pentecosten totidem diebus tantum; in Indicto per novem dies tantum continuos; in festo sancti Dyonisii similiter per novem dies continuos tantum. Aliis quidem diebus debet exhiberi in loco ubi est repositum. Quociens autem aliquis eorum contra hanc institucionem venerit, tociens ipso facto noverit se suspensum ab officio et beneficio, donec duos solidos Parisienses persolverit ad opus Beate Marie, vel ad opus pauperum Domus Dei, cui capitulum maluerit distribuendos per manum illius per quem episcopus et capitulum ad hoc duxerint eligendum, per quem tam capicerii quam capellani altariorum ad observandam institucionem predictam poterunt coherceri. Hanc autem institutionem tenebuntur jurare in presencia episcopi et capituli tam capicerii quam capellani, quociens mutabuntur. In cujus rei firmitatem, has litteras fieri fecimus et sigillorum nostrorum munimine roborari. Actum anno Domini mccviii, mense februario.

Universis presentes litteras inspecturis, officiales curiarum reverendi patris domini Ancheri cardinalis, Guillermi et Garneri, ecclesie Parisiensis archidiaconorum, salutem in Domino. Notum facimus quod, coram nobis constitutus, in capitulo Parisiensi, Johannes dictus Paget, de Roseto, recognovit quod, cum ipse esset citatus in capitulo Parisiensi, responsurus venerabilibus viris decano et capitulo Parisiensi et decano etiam de Roseto, servienti ipsorum, super eo scilicet quod imponebatur ei quod verberaverat dictum decanum de Roseto; et comparens personaliter in capitulo Parisiensi, die ad hoc sibi prefixa, et diceretur ei quod, cum ipse esset homo de corpore et hospes ipsorum decani et capituli, quomodo ausus fuerat verberare decanum predictum de Roseto et servientem ipsorum decani et capituli; negavit in capitulo, coram omnibus, quod esset homo de corpore, confitens tamen se esse hospiteni decani et capituli predictorum; propter quod captus fuit et diu detentus in prisione dictorum decani et capituli, sicut asseruit coram nobis; tandem, presens in capitulo, recognovit coram nobis, spontaneus, non coactus, non vi nec dolo ad hoc inductus, quod ipse est hospes et homo decani et capituli predictorum et ejusdem condicionis, sicut sunt alii homines de Roseto. Emendavit autem in capitulo coram nobis illud factum, videlicet, quod negaverat se esse hominem de corpore dictorum decani et capituli; et juravit ad sancta Dei Evangelia, coram nobis, quod super negacione predicta et super verberacione dicti decani de Roseto sibi imposita, si probata fuerit, stabit de alto et basso voluntati et arbitrio decani et capituli predictorum. Promisit eciam, fide data, quod premissa omnia confitebitur publice in prima adjornacione, que erit apud Rosetum. Pro premissis vero, etc. Datum anno Domini millesimo ducentesimo octogesimo, die sabbati post festum estivale beati Martini.

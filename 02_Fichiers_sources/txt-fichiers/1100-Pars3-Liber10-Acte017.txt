 Videlicet, quod idem presbiter... omnia supradicta, videlicet domos, granchiam et appendita et dictam vineam, in statu equibono vel in meliori quo ipse ea recipit, tenebit; et quod idem presbiter omnes terras ad dictam granchiam pertinentes, quamdiu ipse vixerit, rectis et debitis factionibus excoli faciet, et ea legali semine faciet seminari, et de stipulis et straminibus de dictis terris provenientibus dictas terras fumari faciet diligenter; et quod ipse, annis singulis, quamdiu ipse vixerit, omnes fructus, proventus et exitus omnium predictorum percipiet et habebit. Item, fuit actum et concessum... quod, si forte, tempestate, igne, grandine, vel alio casu fortuito, predicta seu segetes dictarum terrarum contigerit deperire, secundum usum patrie, ad estimacionem bonorum virorum, de pensione predicta, eidem presbitero competens et racionabilis relaxatio fieret, super dampnis omnibus, que dictus presbiter incurreret et haberet ex periculis predictis; et quod, quocienscumque aliquem vel aliquos de plegiis inferius nominatis mori vel a patria recedere contingerit, idem presbiter, loco decedentis vel decedencium, vel a patria recedentis vel recedencium, bonum et sufficientem plegium, vel plegios bonos et sufficientes, apponet et subrogabit, modo quo sunt dicti alii plegii obligati, infra octo dies submonicionis mandati decani et capituli predictorum, etc. Actum anno Domini millesimo ducentesimo sexagesimo nono, die martis post octabas purificacionis beate Marie virginis. 

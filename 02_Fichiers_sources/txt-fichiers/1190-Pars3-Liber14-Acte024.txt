Universis presentes litteras inspecturis, officialis curie Parisiensis, salutem in Domino. Notum facimus quod, in nostra presencia constitutus, dominus Reginaldus de Mintriaco, miles, crucesignatus, proponens in Terre Sancte subsidium peregre proficisci, dominum Thomam de Qissiriaco, militem, et Petrum, filium ipsius domini Reginaldi, armigerum, suos fecit coram nobis, constituit et ordinavit procuratores, utrumque ipsorum in solidum; ita quod non sit melior conditio occupantis, ad vendendum decimam quam dictus dominus Reginaldus, pater dicti Petri, habet, ut dicitur, apud Monciacum Novum, et ad faciendum ex ea quidquid idem dominus Thomas et Petrus sibi viderint expedire, et ad faciendum, ordinandum et statuendum de tota terra ipsius domini Reginaldi, ubicumque sit, quicquid idem Reginaldus miles faceret et facere posset, si presentialiter interesset... Ratum et gratum habens et habiturus quicquid per dictos procuratores et per alterum ipsorum in solidum super premissis et contingentibus premissa ordinandum duxerint unus vel duo, ac eciam procurandum. In cujus rei testimonium, etc... Datum anno Domini millesimo ducentesimo septuagesimo, die jovis ante assumptionem beate Marie virginis.

Universis presentes litteras inspecturis, curiarum Parisiensis, reverendi patris domini Ancheri, cardinalis, ac Guillelmi, ecclesie Parisiensis archidiaconorum, officiales, salutem in Domino. Notum facimus quod, in nostra presencia personaliter constituta, domina Margareta de Viriaco, filia quondam defuncti domini Mathei dicti le Pein, militis, ac relicta defuncti domini Petri de Villa Nova, militis, asseruit quod ipsa habebat, tenebat et possidebat ex hereditate sua, apud Sanctum Clodoaldum et in territorio ejusdem ville, quamdam peciam vinee, continentem septem quarteria vel circiter, sitam in clauso episcopi, in loco qui dicitur la Fosse, contiguam, ex una parte, vineis reverendi patris domini Parisiensis episcopi, et, ex alia parte, vinee Eramburgis, relicte defuncti Mauricii Gatel; item, quamdam aliam peciam vinee, continentem unum arpentum vel circiter, sitam in territorio de Chaillou, contiguam vinee relicte defuncti Guidonis de Moncello ex una parte, et vinee Garneri dicti le Coc, ex altera; item, duo feoda sita apud Sanctum Clodoaldum, tam in villa quam in territorio ejusdem ville, quorum Robertus de Bougivalle, armiger, tenet unum in feodum a dicta domina Margareta, et aliud tenent Perrotus et Margareta, fratres et sorores, liberi et heredes defuncti Guiardi de Minellis, armigeri; et sunt retrofeoda dicti domini reverendi patris Parisiensis episcopi. Que omnia predicta et singula predicta domina Margareta advocat se tenere in feodum a dicto reverendo patre domino Parisiensi episcopo, et esse in homagio ipsius episcopi de eisdem. Quas siquidem vineas ac etiam dicta duo feoda, et quidquid juris in eisdem habebat seu habere poterat quocumque jure sive ratione vel causa, predicta domina Margareta, propter hoc coram nobis personaliter constituta, spontanea voluntate, non coacta, recognovit coram nobis et confessa fuit se vendidisse, ac nomine pure venditionis concessisse et quittavisse ex nunc in futurum predicto reverendo in Christo patri Ranulpho, Dei gratia Parisiensi episcopo, ejusque successoribus ecclesie Parisiensis episcopis, seu causam ab ipsis habentibus et habituris, pro pretio sexaginta quatuor librarum Turonensium, jam sibi soluto, tradito ac liberato in pecunia numerata; exceptioni pecunie non habite... renuntiando, etc. Datum anno Domini millesimo ducentesimo octogesimo quarto, die lune in octabis beatorum apostolorum Philippi et Jacobi.

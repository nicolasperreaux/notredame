Omnibus presentes litteras inspecturis, officialis Odonis, Parisiensis ecclesie archidiaconi, in Domino salutem. Notum facimus quod, constitutus coram nobis, Johannes de Domibus, filius quondam defuncti Evrardi de Domibus et Aveline, ejus uxoris, recognovit et confessus fuit predictos Evrardum et Avelinam fuisse et esse, die eorum obitus, homines de corpore ecclesie Beate Marie Parisiensis. Recognovit etiam idem Johannes et confessus fuit se fuisse hominem de corpore ejusdem ecclesie, antequam a decano et capitulo ejusdem ecclesie manumissus fuisset; quam manumissionem se assecutum fuisse anno Domini mccxliii, sabbato ante festum beati Mathei apostoli, prefatus Johannes confessus fuit coram nobis. Propter vero predictum beneficium manumissionis, ab eisdem decano et capitulo sibi collatum, ut dicebat, idem Johannes promisit coram nobis se ex nunc et in futurum exhibiturum eisdem capitulo honorem et reverentiam, prout requirit ordo juris et equitatis. Et de bonis suis propriis dedit eisdem decano et capitulo, nomine sue ecclesie, quinquaginta libras Parisienses, quas promisit, per stipulationem sollempnem et fide prestita in nostra manu corporali, se soluturum in hiunc modum, videlicet : decem libras ad octabas beati Dionisii instantes, ad octabas Purificationis beate Marie proximo sequentes viginti libras, et ad octabas beati Johannis Baptiste sequentes residuum. De predictis quinquaginta libris reddendis, ut dictum est, filios suos, qui viscerum natura in presenti sunt et processu temporis fuerint, oneravit. Item, de dictis quinquaginta libris reddendis, ut supradictum est, Johannes dictus Bacheler, de Domibus, Henricus Giroudi, major de Succiaco, Guillelmus dictus Coipel, Henricus dictus Symon, de Suciaco, Droco dictus Gaugis, de Domibus, Guillelmus, filius Andree, Nicholaus Frede se plegios constituerunt nobis, quilibet in solidum et per fidem. Quod ut ratum et firmum permaneat, presentes litteras sigillo nostro duximus roborandas. Datum de consensu dictorum decani et capituli et Johannis, anno Domini mccxliii.

Hugo decanus et magister Theobaldus, canonicus Parisiensis, omnibus presentes litteras inspecturis salutem in Domino. Universitati vestre notum facimus quod, cum esset contentio inter venerabilem patrem P., Parisiensem episcopum,ex. una parte, et W. Marmerel, militem, ex altera, idemW. dicebat se, auctoritate sua, posse recipere redditus sibi debitos ab hospitibus de terra de Prunoi; episcopus autem ex adverso dicebat quod dominium et justitia tota illius terre ad se pertinebat, quicumque eam teneret, ita quod predictus W. predictos redditus non debebat recipere, nisi per manus servientium episcopi; dicens quod in possessione hujus juris fuerat Mauricius, bone memorie episcopus, et Odo, antecessor suus, usque ad quamdam compositionem que facta fuerat inter predictum Odonem et predictum W., que dicitur facta fuisse per Odonem de Sancto Mederico et R. de Lineriis, quam compositionem nolebat episcopus sibi in aliquo prejudicium facere. Tandem compromissum est in nos hoc modo, ut inquireremus a testibus ex utraque parte productis, ut quem inveniremus in possessione hujus juris, tempore Mauricii et Odonis usque ad compositionem predictam , illi possessionem illius juris adjudicaremus, salvo jure proprietatis utrique parti. Testibus igitur ab utraque productis et diligenter examinatis, inspectis attestationibus, de consilio bonorum virorum et jurisperitorum , adjudicavimus dicto episcopo possessionem dominii illius terre, ita quod redditus et proventus de predicta terra dictus W. per manus servientium episcopi recipiet, et non propria auctoritate. Actum anno MCCX, mense decembri.

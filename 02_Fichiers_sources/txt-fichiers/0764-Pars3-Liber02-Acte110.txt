Omnibus presentes litteras inspecturis, Nicholaus decanus et capitulum Sancti Thome de Lupera Parisiensis, salutem in Domino. Notum facimus quod, cum nos emissemus, nomine nostre ecclesie Sancti Thome de Lupera Parisiensis, pro quadringentis et quindecim libris Parisiensibus, a nobili viro Petro de Batigniaco, milite, terciam partem decime de Longo Jumello et de Bellenvillarum et etiam tocius territorii parochie de Longo Jumello, in quo idem miles habebat et percipiebat decimam; et capitulum Parisiense, nomine ecclesie Parisiensis, diceret se jus habere retrahendi emptionem illam, tamquam matrix ecclesia, ratione consuetudinis dyocesis Parisiensis, asserens et allegans se pre aliis omnibus ecclesiis sibi subjectis, tamquam potiorem, debere preferri in dicta emptione, cum eidem ecclesie Parisiensi non fuisset oblata dicta decima; nos, nolentes predictam infringere consuetudinem a capitulo Parisiensi allegatam, communi assensu omnium nostrum et singulorum ad hoc specialiter vocatorum, concedimus penitus et quitamus ex nunc et in perpetuum capitulo Parisiensi, nomine ecclesie Parisiensis, dictam decimam et omnem emptionem predictam; confitentes expresse redditas esse nobis ab eodem capitulo Parisiensi dictas quadringentas et quindecim libras, et etiam viginti unam libras et quatuordecim solidos Parisienses a nobis, ex altera parte, ratione emptionis predicte; renunciantes... Concedimus insuper eidem capitulo Parisiensi, cedimus et expresse quittamus, nomine nostro, omnium et singulorum et ecclesie nostre omne jus, si quod habemus vel habere possumus ratione prefate emptionis vel quolibet alio modo, in ipsa decima, in grano, palea, stramine et tractu,... etc. Datum anno Domini millesimo ducentesimo xxx octavo, mense augusto.

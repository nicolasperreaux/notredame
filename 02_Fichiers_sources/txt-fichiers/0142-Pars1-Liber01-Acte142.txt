Ego Thomas de Brueriis, omnibus in perpetuum notum facio quod, cum venerabilis pater Odo, Parisiensis episcopus, mihi benigne concesserit ut quandocumque, dum vixero, capellanum Sancti Thome de Pleisseiz cedere vel decedere contigerit, capellanum quem voluero ad eamdem capellam valeam presentare, et idem episcopus presentatum, si inveniatur ydoneus, recipere teneatur; si quid juris in illius capelle presentatione habueram, quitavi omnino dicto episcopo et successoribus ejus in perpetuum, salva concessione mihi ab eodem personaliter facta, sicut superius est expressum : ita quod, post decessum meum, heredes mei nullum jus habeant , nec aliquid valeant reclamare in presentatione predicta; sed solus Parisiensis episcopus, pro beneplacito suo, possit in memorata capella eligere quem voluerit et instituere capellanum. In cujus rei memoriam presentem cartam sigilli mei feci impressione muniri. Actum anno Domini MCCI.

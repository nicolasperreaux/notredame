Universis presentes litteras inspecturis, officialis curie Parisiensis et officialis archidiaconi Parisiensis, salutem in Domino. Noverint universi quod, in nostra presentia constitutus, Gilo dictus Charro, civis Parisiensis, liber serviens domini Parisiensis episcopi, in sergenteria sive ministerio circulorum sive circularie, sponte et ex certa scientia, sciens et prudens, dicte sergenterie sive ministerio, et omni juri, immunitati sive libertati, occasione dicte sergenterie sive ministerii, sibi competentibus quomodolibet renunciavit, coram nobis, penitus et expresse, fide prestita corporali; quittans ex nunc quidquid habet vel habere potest in ipsa, omne jus et omnem libertatem sive immunitatem sibi competentem, ratione sergenterie supradicte sive ministerii, in dominum Parisiensem episcopum et ejus successores, ac causam habentes vel habituros ab ipso episcopo vel ejus successoribus ex nunc in posterum transferendo, nichil in posterum reclamaturus in ipsa... In cujus rei testimonium, ad petitionem dicti Gilonis, sigilla nostra duximus presentibus litteris apponenda. Datum anno Domini mcc sexagesimo, die lune post festum beati Martini hyemalis.

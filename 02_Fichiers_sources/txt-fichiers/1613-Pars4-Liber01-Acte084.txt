Universis presentes litteras inspecturis, humilis abbatissa Beati Anthonii Parisiensis, totusque loci ejusdem conventus, eternam in Domino salutem. Notum facimus quod nos venerabili patri B., Dei gratia episcopo, et successoribus suis Parisiensibus episcopis concessimus et assignavimus triginta solidos Parisienses de incremento census super domos quasdam, sitas Parisius, apud Castellum Festuci, quas Guido Autissiodorensis tenet in censiva ipsius domini episcopi, annuatim et in perpetuum percipiendos, pro eo quod idem venerabilis pater domum quamdam, sitam Parisius in Hanteria, in censiva sua, ad tres denarios censuales, que fuit defuncti Gaufridi Godescalli, necnon et quandam aliam domum, sitam similiter Parisius, in censiva sua, in Clauso Brunelli, ad quatuor solidos censuales, que fuit defuncti Pagani Matricularii, quas quidem domos absque ipsius assensu non poteramus tenere, nobis liberaliter concessit possidendas in perpetuum et habendas; salvo sibi et successoribus suis Parisiensibus episcopis censu capitali et omni alio jure suo in domibus supradictis. Tenemur etiam eidem domino episcopo suisque successoribus annuatim solvere, preter predictos triginta solidos, pro eadem concessione, decem solidos Parisienses de mercede earumdem domorum quas nobis concessit, donec sibi suisque successoribus in censiva sua vel alibi eosdem decem solidos imperpetuum percipiendos assignaverimus competenter. Datum anno Domini millesimo ducentesimo vicesimo septimo, mense octobri.

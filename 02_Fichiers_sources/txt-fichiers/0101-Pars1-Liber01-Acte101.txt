Johannes, Dei gratia Sancti Germani de Pratis humilis abbas, et totus ejusdem ecclesie conventus, universis Christi fidelibus salutem in Christo. Ad universitatis vestre notitiam volumus pervenire quod, cum esset contentio internos et Radulfum, presbiterum Sancti Sulpicii, ex una parte, et dominum Petrum episcopum, et Hugonem decanum totumque capitulum Parisiense, et W., archipresbiterum Sancti Severini, ex altera, super jure episcopali et jure parrochiali spirituali, in territorio Sancti Germani de Pratis, ultra Parvum Pontem, sive sit edificatum sive sit edificandum, usque ad burgum Sancti Germani, tandem, mediante bonorum virorum industria, pro bono pacis compromisimus, sub pena ducentarum marcarum, in discretos viros G., Dei gratia Meldensem episcopum, et fratrem Garinum, de domo domini regis, et magistrum Michaelem, decanum Sancti Marcelli Parisiensis, ratum habituri et firmiter servaturi quicquid ipsi tres inter nos statuerint bona fide. Ipsi vero, consideratis circonstantiis, auditis rationibus hinc inde propositis, et veritate plenius intellecta, ita, pio bono pacis, presentibus partibus , suum arbitrium protulerunt :     Gaufridus, Dei gratia Meldensis ecclesie humilis minister, et Michael, decanus humilis Sancti Marcelli, et frater Garinus, omnibus Christi fidelibus salutem in Domino. Cum esset contentio inter Petrum episcopum et Hugonem decanum totumque capitulum Parisiense et Willelmum archipresbyterum Sancti Severini, ex una parte, et Johannem abbatem et conventum Sancti Germani de Pratis, et Radulfum, presbiterum Sancti Sulpicii, ex altera, super jure episcopali et jure parrochiali spirituali, in territorio Sancti Germani de Pratis, ultra Parvum Pontem, sive sit edificatum sive edificandum, usque ad burgum Sancti Germani; tandem, pro bono pacis, compromiserunt in nos ab utraque parte, sub pena ducentarum marcarum ratum habituri et firmiter observaturi quicquid nos tres, pro bono pacis, inter ipsos statuerimus bona fide. Nos autem, pro bono pacis, diximus quod totum territorium, quod continetur a tornella Philippi Hamelini supra Secanam usque ad metam que dividit terram beati Germani, ex una parte, et terram sancte Genovefe ex altera, versus Garnelles, sicut Secana comportat, et ab eadem secunda meta usque ad metam que est prope chyminum Yssiaci, que similiter dividit utramque predictam terram; et ab illa tertia meta usque ad quartam metam quam nos posuimus extra muros, versus Sanctum Stephanum, sicut chyminum Yssiaci comportat ab illa tertia meta usque ad quartam predictam metam, et ab illa meta usque ad predictam tornellam Philippi Hamelini, sicuti muri extra se comportant, exemptum maneat ab omni jure episcopali et parrochiali spirituali Parisiensi in perpetuum. Totum autem territorium quod est infra muros erit in perpetuum de jurisdictione episcopali Parisiensi. Preterea diximus parrochiam Sancti Severini durare ab ecclesia Sancti Severini usque ad metam quam posuimus supra Secanam, juxta domum que dicitur domus Willelmi de Sancto Marcello, et ab illa meta usque ad secundam metam quam posuimus juxta domum Odonis de Edera, sicut vicus se comportat a prima meta ad secundam, et a secunda meta usque ad tertiam metam quam posuimus in platea quam Baldewinus cementarius tenet de Sancto Juliano, sicut vicus comportat. In toto autem territorio, edificato sive edificando, ultra metas illas parrochie Sancti Severini usque ad muros regis, habebit monasterium Sancti Germani in perpetuum jus patronatus, ad construendam unam vel duas ecclesias parrocbiales, non plures; et presbiteros ibi instituendos tenebitur abbas presentare archidiacono et episcopo Parisiensi. Si ibi fuerint due ecclesie constructe, ab utroque presbitero illarum habebit abbas Sancti Germani, singulis annis in perpetuum, triginta solidos; si vero unica fuerit ibidem ecclesia, capellanus ejusdem, singulis annis in perpetuum, reddet dicto abbati sexaginta solidos. Episcopus autem Parisiensis tenebitur reddere abbati predicto quadraginta solidos, infesto sancti Remigii, usque ad triennium, nisi ante triennium in predicto territorio constructa fuerit ecclesia una vel due; quia, ex quo constructa ibi fuerit ecclesia, cessabit solutio illorum quadraginta solidorum, et, etiam post triennium, sive sit constructa ecclesia sive non, nichilominus cessabit solutio; et, donec ibi sit constructa ecclesia , parrochiani de illo territorio ibunt ad Sanctum Severinum tanquam parrochiani. Ecclesia vero ibidem constructa vel ecclesiis constructis, parrochiani illi revertentur ad ecclesiam constructam vel ecclesias. Et si due ecclesie ibi fuerint, pro voluntate abbatis limitabuntur. Radulfus autem, presbiter Sancti Sulpicii, in recompensatione decime quam in predicto territorio reclamabat, quandiu vivet, habebit ab ecclesia Sancti Germani quadraginta solidos in festo sancti Remigii, vel singulis diebus, quandiu vixerit, habebit unum panem album et unam quartam vini conventualis, si abbas maluerit. Post mortem vero ejusdem Radulfi, non tenebitur dicta abbatia reddere successori ejus illos quadraginta solidos, neque panem neque vinum. Omnis justitia secularis remanet abbatie Sancti Germani in perpetuum, in toto territorio suo, sive in parrochia Sancti Severini sive extra. Quod ut firmum habeatur in perpetuum , sigillorum nostrorum munimine presentem paginam roboramus. Actum anno gratieMccx, mense januario.     Cum igitur non velimus a tantorum virorum arbitrio resilire, dictum eorum devote recepimus et benigne, ipsumque pro bono pacis ratum et acceptum habentes, presentes litteras conscribi fecimus, et in testimonium approbationis nostre sigillorum nostrorum munimine roborari. Actum anno ab incarnatione Domini MCCXI, mense julio.

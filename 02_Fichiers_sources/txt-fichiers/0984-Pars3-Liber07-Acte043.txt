Ego Guillelmus Pullus, prepositus Vernoti, notum facio universis presentes litteras inspecturis, quod teneor reddere annuatim capitulo Parisiensi xxviue libras Parisienses, pro prepositura Vernoti, quam dictum capitulum michi dedit et concessit habendam et possidendam, quamdiu vixero canonicus Parisiensis, cum omnibus pertinenciis, et eo modo quo defunctus Robertus capellanus, quondam prepositus Vernoti, eam habuit et possedit. De quibus viginti quinque libris medietas est reddenda infra octavas nativitatis Domini, et alia medietas infra octavas nativitatis sancti Johannis Baptiste; et de illis decem libre devenire debent ad distributionem horarum. Teneor etiam reddere eidem capitulo singulis annis, in festo Purificationis beate Marie, sexaginta solidos Pruvinenses, pro hiis que idem capitulum emit a domino Auberto milite et a Guillelmo, filio Gileberti decani, et triginta solidos Parisienses in anniversario Bartholomei, quondam cancellarii Carnotensis, et triginta solidos Parisienses in anniversario Theobaldi, quondam episcopi Parisiensis, et antiphonam in adventu Domini. Teneor etiam reddere dicto capitulo unum modium ybernagii et unum modium avene ad mensuram Parisiensem, pro decima quam percipio in terra domini Galteri Cambellani, quam idem Galterus emit a Nicholao de Castellione; et utrumque modium teneor adducere Parisius, singulis annis, ad granaria capituli, sumptibus meis, infra festum sancti Andree. Teneor etiam annuatim, in anniversario defuncti Roberti capellani, distributionem facere singulis canonicis et majori altari servientibus qui anniversario intererunt, in vigiliis sex denarios et in missa sex denarios, et matriculariis laicis duodecim denarios. Et, pro hiis omnibus faciendis, debeo ego percipere omnia ea que defunctus Robertus capellanus percipiebat in dicta prepositura Vernoti; nec possum dimittere preposituram Vernoti sine consensu et voluntate capituli Parisiensis, nec preposituram aut ipsius justiciam possum dare ad firmam. Hec omnia autem supradicta juravi facere, pro posse meo, temporibus suis, et jura ecclesie bona fide in omnibus conservare. In cujus rei memoriam, sigillum meum duxi litteris presentibus apponendum. Actum anno Domini mccxxiiii, mense junio.

Anno Domini mcccl, die v mensis maii, coram me notario et testibus infrascriptis existens, venerabilis vir dominus Johannes de Lyons, vicarius generalis domini A. Dei gratia Parisiensis episcopi, super eo quod Jacobus de Villa Judea, clericus, suo et nomine puerorum chori ecclesie Parisiensis, petebat a dicto domino vicario, nomine dicti domini Parisiensis episcopi, folraturas, dictis pueris quolibet anno per dominos Parisienses episcopos usque nunc dari consuetas, hoc salvo tamen, quod idem Jacobus illas folraturas non de rigore seu de jure, sed de mera gratia fatebatur datas usque nunc fuisse, et sic de gratia, non ex alia causa, nunc illas petebat a domino vicario supradicto; idem dominus vicarius fuit protestatus, prout in cedula, que hic inseruitur, continetur, cujus tenor talis est:  Licet dominus A., Dei gratia Parisiensis episcopus, in remotis agens, michi Johanni de Lyons, vicario suo, mandaverit, quod pueris ecclesie Parisiensis in coro servientibus, si ex gratia fulraturas peterent pro supertunicali, eis dari facerem, sed, si ex debito vel alio jure servitutis peterent, quod nichil eis darem; nichilominus ego prefatus Johannes vicarius, cum protestatione infrascripta, volens, quantum in me est, inter dominum meum et capitulum bonam pacem conservare et fomitem litium removere, mandavi capicerio domini mei, quod illas fulraturas emeret et eis daret, cum et sub tali protestatione, quod dominus meus episcopus in plus non obligetur nec sit obligatus quam ante, nec quod, propter hoc, capitulo aliquod jus queratur novum vel prius alias ista petendi, ut sic cum gratia et pace capituli remanerem, presertim cum pro parte ipsorum michi dictum foret, quod plus vellent totum dimittere quam super hoc informationem facere. De quibus omnibus et de confessis dicti Jacobi, scilicet quod ex mera gratia petebat, idem dominus vicarius petiit sibi fieri publicum instrumentum. Actum Parisius, in aula episcopali, testibus, etc.

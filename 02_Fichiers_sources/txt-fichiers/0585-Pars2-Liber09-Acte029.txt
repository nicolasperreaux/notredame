Omnes canonici Sancti Dyonisii de Passu instituuntur et debent esse sacerdotes; ita quod nullum beneficium temporale recipiunt, donec ordinem sacerdotalem receperint. Jurant etiam residentiam et assiduitatem servitii in majori ecclesia bona fide; ita quod quilibet eorum, in ordine vicis sue, in capella Sancti Dyonisii celebrare et ministrare tenetur; nec, sicut supradictum est, ad matutinas pulsare debent, donec in majori ecclesia usque ad matutinas laudes fuerit decantatum. Jurant etiam fidelitatem et obedientiam capitulo.

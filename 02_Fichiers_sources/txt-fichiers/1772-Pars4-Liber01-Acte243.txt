In nomine Domini. Amen. Per hoc presens publicum instrumentum  cunctis pateat evidenter et sit notum, quod, anno Domini millesimo quadringentesimo vigesimo tertio, indictione secunda, die vero prima mensis novembris, pontificatus sanctissimi in Christo patris ac domini nostri, domini Martini, divina providentia pape quinti, anno sexto, in mei notarii publici subscripti ac testium infrascriptorum presentia, personaliter constituti reverendus in Christo pater ac dominus, dominus Johannes, miseratione divina Parisiensis episcopus, pontificalibus indutus pro intrando chorum ecclesie Parisiensis et ibidem celebrando missam solemnem festi Omnium Sanctorum, ex una parte, et cantor ac plures canonici Parisienses, ex altera; qui quidem cantor et canonici, per organum predicti cantoris eidem reverendo patri exposuerunt, quod luminare positum in choro predicte ecclesie non erat competens nec sufficiens, pro solemnitate diei, secundum consuetudinem in diebus solemnibus et maxime per predecessores suos assuetam; et licet super hoc locuti fuissent alias in capitulo Parisiensi prefati cantor et canonici eidem reverendo patri super sterilitate et tenuitate cere provenientis in ecclesia Parisiensi, et quod contenti non erant de numero cereorum positorum in choro predicte ecclesie Parisiensis, ex parte dicti reverendi patris, pro illa vice; ad quos cantorem et canonicos Parisienses idem reverendus pater respondit, quod, si predecessores sui majus luminare tradiderant temporibus retroactis, major etiam habundantia cere illo tunc tempore proveniebat et afffuebat in predicta ecclesia Parisiensi. Verumtamen, si majora vel minora luminaria fecerunt vel tradiderunt, eis licebat vel placebat, aut de predictis luminaribus fecerunt quidquid voluerunt; sed, secundum proventus modernos officii capicerie predicte ecclesie Parisiensis, pretactus idem reverendus pater dixit eisdem cantori et canonicis, quod faciebat quod in se erat et quidquid poterat. Nichilominus sepedictus reverendus pater dixit eisdem, pro evitando scandalum, et ne fieret tumultus in ecclesia, et illa die fecit augmentare seu crescere numerum dictorum cereorum, pro solemnitate dicti festi illius diei; protestando tamen quod hoc sibi non prejudicet tempore futuro nec successoribus episcopis Parisiensibus, et quod, propter hoc, prefati cantor et canonici non valeant tempore futuro allegare possessionem aut consuetudinem, sive premissa trahere ad consequentiam. De et super quibus omnibus et singulis premissis hinc inde dominus Anthonius de Boraciis, presbiter, promotor et procuratorio nomine prefati reverendi patris, petiit a me, notario publico subscripto, sibi fieri publicum instrumentum seu publica instrumenta unum vel plura. Acta fuerunt hec in revesterio predicte ecclesie Parisiensis, etc.

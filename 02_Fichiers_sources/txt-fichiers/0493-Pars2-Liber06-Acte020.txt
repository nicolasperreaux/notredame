Quoniam humane fragilitatis est ea etiam que sub nostra fiunt presentia cito cotidie a nostra dilabi memoria, necessarium duximus ea quidem litterarum apicibus annotare que non volumus vento oblivionis committere : quod enim memorie nostre repentina subripit oblivio, litterarum monimentis et scripturarum revocatur testimonio. Ego igitur Bernerus decanus et totus Parisiensis ecclesie conventus, notum fieri volumus, tam futuris quam presentibus, presbiteros de Orliaco, quicumque fuerint, ecclesiam illam de Orliaco, nostro assensu, nostro etiam munere, et nunquam aliter, possidere aut possedisse, et temporale beneficium quod pertinet ad presbiteratum a nostra manu semper suscepisse. Nec solum imponendi presbiteros, sed etiam, prout justum fuerit, expellendi et commutandi licentiam habemus, et, tanquam in subditos nostros, debite potestatis justiciam in eos exercemus. Hanc ergo potestatem Herberto, concanonico nostro, quamdiu vixerit, habendam concedimus; ita scilicet ut quicquid juris aut consuetudinis aut potestatis in presbiteros illos habuimus habeat, et in impositione vel commutatione presbiterorum vices nostras solus exerceat et ex integro possideat. Sed, ne res ecclesiastica a fratrum communitate omnino videatur esse alienata, diffinitum est ut, post decessum illius, ad nostram redeat communitatem, et concessum est sub anathemate ut nulla ulterius persona hanc habeat potestatis dignitatem. Ut autem hec diffinitio inviolabilem in posterum obtineat firmitatem, presenti scripto memorie commendavimus, et nominum nostrorum inscriptione cartam istam signavimus. S. Berneri decani. S. Ade precentoris. S. Guillelmi archidiaconi. S. Stephani archidiaconi. S. Raginaldi archidiaconi... Actum publice in capitulo Sancte Marie, anno ab incarnatione Domini MCVII, indictione xva, epacta via, concurrente i, Philippo rege regnante anno XLVII, anno episcopatus Galonis ni. Girbertus cancellarius scripsit.

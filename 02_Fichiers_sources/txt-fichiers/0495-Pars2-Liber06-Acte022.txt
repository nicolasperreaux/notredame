In nomine sancte et individue Trinitatis, Amen. Ego Clemens, ecclesie beate Marie Parisiensis decanus, et totus ejusdem ecclesie conventus, omnibus fidelibus, tam futuris quam presentibus, notum fieri volumus, quod nos ecclesie Montis Martyrum sororibusque ibidem Deo servientibus, divine retributionis gratia, concessimus ecclesiam construere in villa que Burgus Regine nominatur; sub tali tamen tenore , quod nec cimiterium ibi consecretur, nec baptisma, nisi necessitate cogente, fiat. Beneficium quoque, quod pro exequiis mortuorum in prenominata villa dabitur, parrochialis sacerdos in integrum habeat. Si vero aliquis capellano vel parrochiali sacerdoti nummos, vinum, annonam vel etiam illud quod vulgo trentale appellant reliquerit, commune habeatur. Oblationes quoque quatuor sollempnitatum, Omnium videlicet Sanctorum, natalis Domini, Purificationis beate Marie, Assumptionis quoque ejusdem, in cujus honore ecclesia Balneolis consecrata est, confessiones et nuptie in jure matricis ecclesie cum omni integritate permaneant. De purificationibus, statuimus ut quicquid de manu ejus que purificatur a capellano in oblatione suscipietur, parrochiali penitus reddatur sacerdoti; quod autem a subsequenlibus purificatam suscipiet, ipsius capellani usibus cedet. Minores autem decimas prefatis monialibus in perpetuum possidendas concedimus; et ut pro ipsis minutis decimis ipse singulis annis x solidos, quinque videlicet in festo sancti Remigii et quinque in Pascha, nobis persolvant, statuimus. Capellano quoque singulis annis ipse moniales duos modios annone, unum scilicet frumenti, alterum ordei, dabunt. Ipse quoque capellanus, quotiens substituendus fuerit, ab ipso capitulo Parisiensi substituetur, et episcopo et archidiacono presentabitur. Statutum etiam est, quod, si aliquis, qui de familia nostra non fuerit, de terra nostra ipsis monialibus aliquid contulerit, ut infra annum vendant, siquidem ultra annum unum retinere nullo modo poterint. Concesserunt autem nobis eedem moniales, quod homines de familia nostra, quos ad habitandum terram suam susceperant, omnino redderent, et deinceps nullum de servis nostris aut hospitibus, habitandi causa, in villa sua susciperent. Addiderunt etiam quod homines nostri, terram nostram excolentes sive inhabitantes, per terram earum liberos transitus, ad quoslibet usus necessarios, libere haberent. Actum publice, in capitulo Beate Marie Parisiensis, anno incarnati Verbi MCLII, astantibus in eodem capitulo, quorum nomina subtitulata sunt et signa. Signum Clementis decani. S. Alberti cantoris. S. Guermundi archidiaconi. S. Bernardi archidiaconi. S. Ivonis archidiaconi. S. Roberti presbiteri et succentoris. S. Galteri presbiteri. S. Odonis presbiteri. S. Radulphi diaconi. S. Herlewini diaconi. S. Durandi diaconi. Signum Symonis diaconi. Signum Petri diaconi. S. Philippi, fratris regis. S. Hervei subdiaconi. S. Herberti subdiaconi. S. Roberti subdiaconi. S. Petri subdiaconi. S. Gervasii pueri. S. Bartholomei pueri. S. Bosonis pueri. Data per manum Algrini cancellarii.

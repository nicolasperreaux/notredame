Universis presentes litteras inspecturis, officialis curie Parisiensis, salutem in Domino. Notum facimus quod, in nostra presencia constitutus, Johannes, filius Guiardi dicti Landri, de Columbario, Meldensis dyocesis, asseruit et recognovit se et parentes ac antecessores suos esse et fuisse homines de corpore Beate Marie Parisiensis. Asseruit eciam dictus Johannes et recognovit coram nobis, quod, sine licencia capituli Parisiensis petita et obtenta, clericalem tonsuram habere non poterat nec debebat, et quod decanus et capitulum Parisiense ipsum manumiserant, intuitu pietatis, sub condicionibus inferius nominatis, videlicet : quod tenetur eisdem decano et capitulo honorem et debitam reverenciam imperpetuum exhibere, et ea que solent liberti patronis suis exhibere, et quod clericus sit et in clero moretur; et, si contingeret ipsum ad nupcias imposterum convolare et tonsuram dimittere clericalem, quod ad statum pristinum reverteretur, et ad forismaritagium teneretur, et erit homo de corpore decani et capituli et ecclesie predictorum, sicut erat ante manumissionem hujusmodi, predicta manumissione non obstante. Hec autem omnia et singula premissa voluit, acceptavit predictus Johannes, etc. Datum anno Domini millesimo ducentesimo septuagesimo primo, mense decembri

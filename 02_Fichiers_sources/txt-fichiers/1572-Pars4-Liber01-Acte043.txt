 Qui quidem magister Petrus de Baugiaco, domini Johannes Bibens Aquam et Guillelmus de Boigniaco, executores testatoris predicti, nomine executorio ejusdem, coram nobis propter hoc personaliter constituti, asseruerunt et recognoverunt se, nomine executorio quo supra, cum predicto domino Parisiensi episcopo composuisse et pactum iniisse sub modo, tenore et forma contentis, insertis et expressis in ipsius domini episcopi litteris supradictis, et omnia et singula in ipsius litteris contenta facta fuisse et esse prout in eisdem litteris continentur. Et ideo compositionem et pactum hujusmodi et cetera in predictis domini episcopi litteris contenta voluerunt, laudaverunt et approbaverunt expresse, nomine executorio predicto, coram nobis, et promiserunt, nomine quo supra, per fidem suam in manu nostra prestitam, quod contra premissa vel aliquid premissorum per se vel per alium non venient in futurum. Obligantes quoad hoc se, executorio quo supra nomine, et bona executionis predicte mobilia et immobilia presentia et futura. Renunciantes, nomine quo supra, in hoc facto, coram nobis, penitus et expresse, omni exceptioni, etc. In cujus rei testimonium sigillum nostrum, ad petitionem dictorum executorum, presentibus litteris duximus apponendum. Datum anno Domini millesimo tricentesimo, die lune ante festum beate Marie Magdalene. 

Odo, Dei gratia Parisiensis episcopus, omnibus Christi fidelibus, ad quos presens scriptum pervenerit, eternam in Domino salutem. Tam ad presentium quam ad futurorum noticiam volumus pervenire, quod nos, de prudentum virorum consilio, terram nostram de Marna, in qua nemus olim fuisse dinoscitur, ad hostisias dedimus et ad censum, tali modo quod, quelibet hostisia habebit vin arpennos terre cultibilis et unum arpennum ad herbergagium faciendum. De illo autem arpenno in quo erit herbergagium, reddetur annuatim nobis, vel episcopo Parisiensi qui pro tempore fuerit, in nativitate beate Marie, unus sextarius avene; in festo sancti Remigii, vi denarii Parisienses censuales; in festo Mortuorum, dimidia mina frumenti et duo capones. De singulis vero vm arpennis, in predicto festo sancti Remigii, vi denarii censuales persolventur. Et sciendum quod de illis vm arpennis, duo meliores, quos episcopus vel mandatum suum elegerit, deputabuntur herbergagio, et sine illis duobus arpennis herbergagium vendi vel alienari non poterit, nec duo arpenni sine herbergagio. De reliquis vi arpennis poterit hospes venditionem facere, vel contractum alium  voluntatem suam, cum illis tamen qui in villa manebunt; nec terram ipsam seu herbergagium aliquis tenere poterit nisi manens in villa. Si autem herbergagium aut terram ad aliquem per escheamentum devenire contigerit, qui non sit mansionarius in villa, infra annum ad terram venire tenebitur et ibidem manere, aut vendere tali qui ibidem maneat. Notandum est autem quod omnes redditus predicti recipientur et mensurabuntur in ipsa terra, ad mensuram Sancti Clodoaldi, per manum servientis episcopi; et quando mensurati fuerint et recepti, hospites de Marna, in propriis vehiculis et sumptibus, eos apud Sanctum Clodoaldum in horreum episcopi ducere tenebuntur, sed non remensurare. Episcopus de suo faciet furnum in villa, et ponet ibi furnerium suum, qui furnum calefaciet de furnilla quam querent homines, ad rectum furnagium, juxta consuetudinem Sancti Clodoaldi, quod erit episcopi. Homines de Marna ibunt per bannum ad molendina episcopi, et ibi molent quatuordecim boissellos pro quindecimo; et si infra diem et noctem non haberent locum molendi, libere liceret eis ire ad aliud molendinum. Si vinum venditum fuerit in villa ad tabernam, serviens episcopi tradet mensuras, et pro eis habebit denariatam vini a tabernario, et quotiens taberna ad minus precium reducetur, serviens episcopi obolatam vini recipiet. Episcopus habebit rotagium in villa. Homines ville in terra illa justiciabuntur per servientem episcopi de forisfactis que fient in terra, et serviens ille non poterit esse prepositus Sancti Clodoaldi. Tota justicia hominum tenebitur in terra usque ad vadium duelli; et postquam ventum fuerit ad vadium duelli, veniet ad curiam episcopi apud Sanctum Clodoaldum, coram episcopo vel mandato suo, qui tamen non erit prepositus Sancti Clodoaldi; et ultra pontem Sancti Clodoaldi, pro justicia terrena, homines illius loci episcopus trahere non poterit. Verumptamen, si homines de Marna episcopo de rebus suis propriis injuriam fecerint, vel alicui de familia sua, sive etiam preposito Sancti Clodoaldi, aut majori de Victoricio vel de Moyssiaco, aut servienti de Marna, in personis eorum forisfecerint verbo vel opere, apud Sanctum Clodoaldum venient et ibi, coram episcopo vel mandato suo, de forisfaclis istis et interceptionibus justiciabuntur. Preterea, si quis in terris de Marna tantum forisfactum fecerit, propter quod debeat capi et teneri, apud Sanctum Clodoaldum ducetur, et ibi tenebitur, donec per judicium liberatus fuerit vel dampnatus. Si, pro vindicanda injuria sua vel amicorum suorum , episcopus homines de Marna ad aliquem locum ducere vel alii commodare voluerit, per unum diem eos tenere poterit; et si eos ultra diem unum episcopus, vel ille cui eos tradiderit, detinere voluerit, aut eis providebitur in expensis, aut libere poterunt et sine forisfacto redire. Omnes hospites de Marna erunt liberi et quieti ab omni tallia et corveiis, reddendo tamen redditus et consuetudines supradictas, salvo omni jure et justicia episcopi et servientis sui. Ut igitur predicte consuetudines et libertates perpetuis temporibus maneant inconcusse, presentem paginam ad majorem firmitatem fieri fecimus et sigilli nostri munimine roborari. Actum anno MCXCIX, pontificatus nostri anno n.

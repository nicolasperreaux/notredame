Philippus decanus totumque capitulum Parisiensis ecclesie, omnibus presentes litteras inspecturis, salutem in Domino. Notum facimus quod, cum defunctus Godefridus Goilar et Aales, uxor ejus, domum quandam, sitam Parisius, in Moneteria, in censiva venerabilis patris Parisiensis episcopi, quam domum magister et fratres domus Dei Parisiensis ipsorum, scilicet Gaufridi Gailar et Aalidis, uxoris ejus, heredibus concesserunt, pro novem libris Parisiensibus de incremento census, eisdem fratribus annuatim solvendis; ac defunctus Johannes Carro et Eloysis, ejus uxor, quinquaginta solidos Parisienses de incremento census in quibusdam cameris, sitis Parisius, juxta portam Sancti Honorati, in censiva predicti Parisiensis episcopi, annuatim percipiendos, prefatis fratribus in elemosinam legavissent, et prenominati fratres predicta sine ipsius Parisiensis episcopi voluntate pariter et assensu, quia erant in censiva sua, non possent tenere nec etiam deberent; tandem reverendus pater B., Dei gratia Parisiensis episcopus, precibus eorum et supplicationibus inclinatus, eisdem concessit ut predicta percipiant et imperpetuum teneant; ita quod, propter hoc, eidem et successoribus suis Parisiensibus episcopis viginti solidos Parisienses in festo beati Remigii solvere tenebuntur annuatim; concedentes ut, si, quocumque casu, non fiat eisdem statuto termino predictorum viginti solidorum solutio, ad predictas novem libras et quinquaginta solidos de incremento census, sine contradictione qualibet, propter hoc, se assignent, donec eisdem satisfactum fuerit de memoratis viginti solidis a fratribus supradictis. In cujus rei memoriam, presentem paginam sigilli capituli Parisiensis munimine fecimus roborari. Actum anno Domini millesimo ducentesimo vicesimo septimo, mense mayo.

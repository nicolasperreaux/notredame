Alexander episcopus, servus servorum Dei, dilectis filiis decano et capitulo Parisiensis ecclesie, salutem et apostolicam benedictionem. Justicia postulat, etc... Inde est quod, cum vos, ad preces nostras, dilecto filio nostro Roberto de Beelei, vicario Beati Petri Fossatensis, super illas octo libras quas in ecclesia vestra, preter staciones et minutos redditus, solebat annuatim percipere, sex libras, annis singulis, liberaliter addideritis, nos, providere volentes ne vobis in dampnum vel prejudicium convertatur quod ob reverentiam nostram prompta devocione fecistis, apostolica auctoritate statuimus ut, occasione addicionis quam fecistis memorato R., aut dilecto filio nostro magistro Mainerio, cui prebenda Sancte Genovefe concessa est, non potestis a prescriptis ecclesiis quomodolibet molestari, quominus, post eorumdem R. et M. decessum, in eum statum eedem prebende redeant in quo ante additionem factam fuisse noscuntur. Nulli ergo omnino hominum liceat hanc paginam, etc. Datum Ferentini, v kal. novembris.

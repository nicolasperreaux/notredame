... Datum Parisius, vigesima prima die augusti, anno Domini millesimo ccc vigesimo primo. @XXV.  § mart. . Littera Philippi, regis Francorum, super possessione ponendi magistrum et fratres in domo Leprosorum Parisius, corrigendi et puniendi eosdem. Philippus, Dei gratia Francorum rex, universis presentes litteras inspecturis, salutem. Notum facimus quod, cum dilectus et fidelis noster episcopus Parisiensis, proponens se esse, et predecessores suos ab antiquo fuisse in bona saisina ponendi magistrum et fratres in domo Leprosorum Parisius, corrigendi et puniendi eosdem, et eorum compotum audiendi, et providendi quod bona temporalia dicte domus bene et utiliter administrentur, requireret impedimentum sibi super hoc per prepositum Parisiensem injuste et de novo, ut dicebat, appositum amoveri; tandem, auditis super hoc dicto preposito ac procuratore nostro, per arrestum nostre curie dictum fuit, quod impedimentum predictum amovebitur, et gaudebit dictus episcopus saisina sua predicta, salva nobis super hoc questione proprietatis. In cujus rei testimonium, presentibus litteris nostrum fecimus apponi sigillum. Actum Parisius, in parlamento nostro, die lune post festum annunciationis Dominice, anno Domini millesimo trecentesimo decimo.

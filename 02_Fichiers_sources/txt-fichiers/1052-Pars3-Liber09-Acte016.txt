Universis presentes litteras inspecturis, officialis curie Parisiensis et Johannis, Parisiensis archidiaconi, salutem in Domino. Notum facimus quod, coram nobis constitutus, Johannes Guerini, burgensis de Roseto in Bria, asseruit quod contentio suborta erat inter ipsum, ex una parte, et venerabiles viros decanum et capitulum Parisiense, ex altera, super eo quod dicti decanus et capitulum dicebant et imponebant ipsi Johanni, quod ipse vi ingressus fuerat dictorum decani et capituli villam de Roseto, et eam procuraverat vi ingredi, atque per servientes prepositorum Senonensium homines dictorum decani et capituli ville predicte capi procuraverat, et animalia dictorum hominum ville predicte adduci et detineri minus juste et sine causa racionabili, in ipsorum decani et capituli et ecclesie Parisiensis prejudicium non modicum et gravamen, usurpando jurisdictionem ecclesie Parisiensis, et dampnificando ecclesiam Parisiensem in predictis hominum et animalium. Quam injuriam dic. ti decanus et capitulum ad animum revocantes, nollent sibi et ecclesie Parisiensi illatam fuisse pro centum marchis argenti, immo mallent de suo proprio tantum amisisse quam dictam injuriam sustinuisse, ut dicebant dicti decanus et capitulum; petentes centum marcas argenti sibi a dicto Johanne, occasione dicte injurie, reddi et sexaginta libras Parisienses, pro dampnis et deperditis suis, ut dictus Johannes asseruit coram nobis. Tandem, cum super premissis inter dictas partes, auctoritate apostolica, coram officiali Rothomagensi fuisset diucius litigatum, dicti decanus et capitulum, ex una parte, et dictus Johannes Guerini, ex altera, in nostra presencia constituti, in hanc formam pacis convenerunt coram nobis, videlicet : quod dictus Johannes voluit et expresse consensit coram nobis, quod venerabiles viri Garnerus, in ecclesia Parisiensi archidiaconus, et magister Lucas de Giffo, canonicus Parisiensis, tam super premissis omnibus quam etiam super duodecim libris Parisiensibus, dictis decano et capitulo taxatis et adjudicatis, pro quibusdam expensis et eciam super aliis expensis non taxatis, ac omnibus aliis discordiis et contencionibus inter ipsas partes hactenus habitis vel que haberi potuissent, de plano inquirant veritatem; promittens idem Johannes, etc. Datum anno Domini m cc lx iiii, die martis post nativitatem Domini.

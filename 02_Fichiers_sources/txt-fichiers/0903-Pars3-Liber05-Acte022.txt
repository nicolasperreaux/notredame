E. archidiaconus et G. canonicus Parisiensis, universis presentem paginam inspecturis, salutem in Domino. Notum facimus quod, cum fuisset contencio inter concanonicos nostros, apud Cristolium suas percipientes prebendas, ex una parte, et presbiterum de Christolio, ex alia, super decimis novalium et pane qui singulis annis deferri solet a parrochianis ad ecclesiam de Christolio, in crastino Natalis Domini, facta in nos duos ab utraque parte compromissione, habitis etiam de ratihabitione super hoc litteris reverendi in Christo patris episcopi et capituli Parisiensis, auditis utriusque partis rationibus, inspectis ecclesie Parisiensis privilegiis, partibus coram nobis presentibus, die statuta ad proferendum arbitrium, parcium accedente consensu, arbitrium nostrum protulimus in hunc modum, videlicet : quod, a tempore dacionis litterarum, super concessione decimarum novalium confectarum, felicis recordationis Odonis, episcopi Parisiensis, dacio quarum talis existebat, anno gratie Domini mcc septimo, mense augusto, sicut oculata fide didicimus, Parisiense capitulum novalium decimas, tam factorum quam faciendorum, habeat, infra fines parrochie de Christolio contentorum, contradiccione presbiteri non obstante; presbiter vero memoratus panem habeat supradictum. Sciendum siquidem quod, cum in quibusdam festivitatibus, videlicet Omnium Sanctorum, nativitatis Domini, sancti Stephani, Purificationis beate Marie et sancti Christophori, Parisiense capitulum habere soleat duas partes oblationum in ecclesia de Christolio, quitavit eas in perpetuum eidem presbitero ejusque successoribus, ob amicabilem hujusmodi compositionem decimarum novalium, retentis tamen quinque solidis Parisiensibus, a presbitero sepedicto, singulis annis, in festo sancti Christophori, prebendariis de Christolio vel Parisiensi capitulo persolvendis. In cujus rei memoriam et testimonium, presentes litteras sigillorum nostrorum munimine duximus roborandas. Actum anno Domini mcc vicesimo primo.

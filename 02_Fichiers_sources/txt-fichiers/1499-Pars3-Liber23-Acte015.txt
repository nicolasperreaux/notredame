Willelmus, Dei gracia Senonensis archiepiscopus et apostolice sedis legatus, omnibus sancte matris ecclesie filiis, tam presentibus quam futuris, ad quos littere presentes pervenerint, in Domino salutem. Universitati vestre notum fieri volumus, quod, orta controversia inter canonicos Beate Marie et Beati Benedicti Parisiensis et ejusdem ecclesie sacerdotem et capicerium, et Jerosolimitanos hospitalarios, super oratorio ab eisdem hospitalariis in censiva Beati Benedicti fundato, ex delegacione domini pape, causam illam per composicionem aut per diffinitivam sentenciam suscepimus terminandam. Quia vero persone tam religiose lites execrari et declinare pocius quam exequi debent, de parcium consensu, per manum nostram compositio hec inter eos facta est : Possidebant hospitalarii in censiva Beati Benedicti, que ecclesia est membrum Beate Marie Parisiensis, domos, et in eadem oratorium construxerant; pro quibus, singulis annis, undecim solidos et duos vini modios capicerio Beati Benedicti persolvebant. Ab hac deinceps census solucione et alia consuetudine, sive jure et dominio, canonici utriusque ecclesie, una cum capicerio et capellano Sancti Benedicti, quantum in predicta censiva continebatur, absolverunt, et hospitalariis quietum deinceps et liberum concesserunt. Licebit hospitalariis oratorium inibi et cimiterium habere; ita quod in oratorio campanas absque licencia capituli Beate Marie non habeant, nec parrochianos Sancti Benedicti vel aliarum ecclesiarum Parisiensium ad divina officia vel oblaciones recipiant. In cimiterio autem fratres tantum suos et fratrum familiam sepelient. Itaque sanos habitum eorum suscipientes, vel infirmos, ad eos, pedibus aut equitando, ita quod per se ascendere et descendere et equitare valeant, venientes, libere suscipiant, et eis sepulturam exhibeant. Quod si aliquis de civitate Parisiensi aut ejus suburbiis, habitum eorum suscipiens, tanta egritudine laboraverit, quod non, nisi aminiculo alterius, ad eos venire non possit, et ea ibi egritudine decesserit, capellanus ipsius jura parrochialia in mortuo, ac si in propria domo obisset, habebit. Sciendum eciam quod, si ecclesia Beate Marie per interdicti sentenciam a divinis cessaverit, hospitalarii in predicto oratorio, aliis ex. clusis, suis tantum et familie sue divina clausis celebrabunt januis. Propter hanc autem composicionem firmius observandam, hospitalarii vineam de Camelo Symoni, tunc temporis capellano et capicerio, et ejus successoribus, ab omni censu et consuetudine liberam, et domum, duos solidos censuales annuatim reddentes, dederunt; ita quod in predicta vinea et domo redditus quadraginta duorum solidorum, ad arbitrium capellani, assignabunt. Si eciam predictam summam annua pensio excesserit, capicerii et capellani erit. Quod si aliqua super vinea et domo predicta controversia aut calumpnia orta fuerit, hospitalarii, in quantum racio exegerit, per jus garantiaabunt. Propter hanc eciam composicionem corroborandam, predicti hospitalarii capitulo Beate Marie, ad redditus emendos, centum libras dederunt. Hec omnia facta sunt per manum nostram, publice, Senonis, in presencia suffraganeorum nostrorum, quorum nomina subscripta sunt. Mauricius, episcopus Parisiensis, Manasses, Aurelianensis, Stephanus, Meldensis, Willelmus, Autisiodorensis, Bernardus, Nivernensis. Fuerunt eciam et alii plures testes et religiosi viri : Stephanus, abbas Sancti Evurcii, Hylduinus, thesaurarius Senonensis, magister Stephanus, ejusdem ecclesie canonicus, magister Petrus, archidiaconus Carnotensis, Roricus, archidiaconus Meldensis. Hoc autem totum gestum est in tempore procuratorum et commendatorum hospitalis, Gaufridi silicet Britonis, Jocelini Bloaudi, Ferrici de Peviers, Barbedauro quoque tunc existente decano ecclesie Parisiensis. Quod ut robur perpetue in posterum obtineat firmitatis, presentis scripti attestacione et sigilli nostri auctoritate, postulacione utriusque partis, corroborari et communiri fecimus. Actum Senonis, in palacio pontificali, anno Dominice incarnacionis m c septuagesimo primo.

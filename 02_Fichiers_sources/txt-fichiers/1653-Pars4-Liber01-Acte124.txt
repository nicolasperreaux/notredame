Omnibus Chrisli fidelibus, presentes litteras inspecturis, Hugo decanus totumque capitulum Beate Marie Parisiensis, salutem in Domino. Noverit caritas vestra quidquid venerabilis pater et dominus noster Odo, Parisiensis episcopus, super querelis que vertuntur inter ipsum et nos, ex una parte, et virum venerabilem Johannem abbatem et ecclesiam Sancte Genovefe, ex altera, judicio vel compositione fecerit, nos ratum habituros et firmiter servaturos. In cujus rei evidentiam, sigilli nostri testimonium presentibus litteris apposuimus.

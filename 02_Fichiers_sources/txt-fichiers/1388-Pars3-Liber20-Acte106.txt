Omnibus presentes litteras inspecturis, officialis curie Parisiensis, salutem in Domino. Notum facimus quod, coram nobis constituti, Gilebertus, Robertus de Gaigniaco, Reginaldus de Meroliis, Johannes de Theovilla, Guillermus Normannus, presbiteri, Tonius de Stampis, magister Raymundus Alvernensis, Matheus de Theovilla et Nathalis de Corneliis, canonici ecclesie Sancti Stephani de Gressibus, asseruerunt quod ipsi habebant, tenebant et possidebant, nomine suo et predicte ecclesie Sancti Stephani nomine, in manu mortua, duas pecias vinee, sitas in territorio de Valle Viridi, prope domum de Valle Viridi, contiguas vinee Philippi de Loreto, ex parte una, et vinee confratrie Beate Marie Parisiensis, ex altera, ut dicebant... Quas siquidem duas pecias vinee, prout se comportant in longo et lato, predicti canonici, nomine suo et ecclesie sue predicte, recognoverunt se vendidisse et in perpetuum quittavisse priori et fratribus Vallis Viridis, ordinis Cartusiensis, ac eorum successoribus seu illis qui causam habebunt ab ipsis super hoc, pro viginti libris Parisiensibus, jam dictis venditoribus solutis... Datum anno Domini mcc l octavo, mense junio.

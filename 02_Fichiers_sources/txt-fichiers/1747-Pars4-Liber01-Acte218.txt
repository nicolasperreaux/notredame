Universis presentes litteras inspecturis, curie Parisiensis curiarumque reverendi patris domini Ancheri, cardinalis archidiaconi Parisiensis, Guillelmi et Garneri, in ecclesia Parisiensi archidiaconorum, officiales, salutem in Domino. Notum facimus quod, in nostra presentia constituti, Judocus de Furno, Renerus Galensis,... Guillelmus lathomus,... Henricus garnetarius,... Symon furnerius,... Lucas medicus... Bertrandus medicus, Girardus carnifex,... Maria Delatumiere,... Gilebertus faber, Albericus medicus, Judocus faber, Aalesia, relicta Foucheri fabri, Pasquerus faber,... Maria, relicta Engieberti pelliparii,. Christiana pelliparia,... Thiecia de Villa Chat,... Jeubertus sutor, Durandus harengerius,... Agnes, uxor Lamberti suttoris,... Petrus hostiarius,... Genovefa candelaria,... Eugebertus le poulallier,... Andreas BiaucVin,... Guillelmus dictus Magister,... Petrus cousturiarius, Johannes cousturarius,... Odo furnerius, Guillelmus textor, Audoysis, uxor Guillelmi textoris,... Petrus panetarius,... Gilebertus sutor,... Richeudis du Cricheron,... Michael fullo, Guiardus clericus, Macellus pelliparius,... uxor Durandi harengerii, Maria, uxor Johannis Andreas Angelier, homines Ville Cereris, recognoverunt et confessi sunt in jure, coram nobis, spontanei, non coacti, nec vi nec metu nec dolo ad hec inducti, quod reverendus pater Parisiensis episcopus ac ejus predecessores in dicto episcopatu sunt et fuerunt a tempore a quo non extat memoria, in possessione vel quasi pacifica habendi et instituendi tres servientes in dicta Villa Cereris, que est ipsius episcopi, videlicet prepositum, censuarium et decanum, qui ab episcopo instituti consueverunt esse ex tunc, quamdiu fuerint in officiis predictis, liberi et immunes, cum rebus et bonis eorumdem, ab omni tallia seu collecta et corveiis et aliis serviciis similibus. Confessi fuerunt eciam quod Parisienses episcopi in dicta Villa Cereris habebant olim talliam sive collectam ad placitum, quam reverendus pater Stephanus, Dei gratia Parisiensis episcopus, postmodum abonnavit, prout in litteris inde confectis, presentibus annexis, plenius continetur. Volueruntque dicti homines et concesserunt, ac in hoc expresse coram nobis consenserunt, quod idem reverendus pater et ejus successores in dicto episcopatu ex nunc imperpetuum habeant plenam et liberam potestatem instituendi et ponendi predictos tres servientes in prefata Villa Cereris, ut prius, contradictione aliqua non obstante, et quod hildem servientes ab ipso reverendo patre instituti et eorum bona ac possessiones, que et quas ipsi servientes et eorum quilibet habebunt et possidebunt, tempore quo in sergenteriis predictis instituentur, sint immunes penitus ac liberi et quieti ab omni tallia seu collecta et corveis et aliis servitiis similibus, ut dictum est, et quod in omnibus eadem libertate gaudeant quam habebant antequam dicta tallia abonnaretur, quamdiu in dictis sergenteriis erunt ac morabuntur; licet etiam ipsi servientes sint de dicta villa sive habitantes in eadem. Et hoc consulte et cum deliberatione voluerunt et concesserunt, et ex certa scientia recognoverunt prefati homines, non obstante in aliquo littera confecta super abonnatione tallie dicte Ville Cereris, ab ipso reverendo patre, de voluntate et assensu expressis dictorum hominum facta ac etiam prefinita, per quam litteram servientes predicti reverendi patris, videlicet Petrus Hostiarius prepositus, Guerinus censuarius et Andreas decanus, una cum aliis hominibus prefate ville, se obligaverunt ad dictam talliam persolvendam, secundum formam et tenorem dicte abonnationis facte; quam litteram nullam esse voluerunt prefati homines ac juribus omnino carere, quantum ad obligationem servientum predictorum et eorum qui imposterum ad dictum servicium vocabuntur a prefato domino episcopo, qui pro tempore erit, ea, quantum ad omnia alia in ea contenta, in suo robore perdurante; et quod ipsi nichilominus dictam collectam seu talliam abonnatam et prefinitam, ut superius est expressum, predicto reverendo patri et ejus successoribus in dicto episcopatu solvere integraliter tenebuntur, videlicet sexaginta libras Parisienses annuatim, prout in dicta littera dicte abonnationis plenius continetur; ita tamen quod, si contingat predictos servientes vel eorum aliquem acquirere aliquas possessiones successione vel escasura, dono, prece vel precio, vel alio quoquo modo, in territorio dicte ville, postquam in dictis sergenteriis per dictum reverendum patrem fuerint instituti, quod ipsi servientes de possessionibus sic acquisitis ad usus et taxationem aliarum possessionum dicte Ville Cereris solvere teneantur talliam seu collectam. Promiserunt etiam dicti homines, etc. Datum anno Domini millesimo ducentesimo septuagesimo quinto, die dominica post octabas festi nativitatis beati Johannis Baptiste.

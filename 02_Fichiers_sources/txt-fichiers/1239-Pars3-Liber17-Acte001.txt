Omnibus presentes litteras inspecturis, officialis archidiaconi Parisiensis, salutem in Domino. Notum facimus quod, in nostra presencia constituti, Adam, filius Milonis, majoris de Grangia, et Renteline, ejus uxoris, que Rentelina fuit filia Ade regretarie; Johannes, filius Galteri cementarii et Marie, ejus uxoris; Johannes de Gaatinis, filius quondam defuncti Hugonis dicti Bonis et Hersandis, nunc uxoris Ade dicti Judas, de Roseto; Johannes, filius Stephani cementarii et Aalesie de Cingno, ejus uxoris; Bartholotus, ut dicitur, filius deffuncti Droconis cementarii, de Capella Igeri, et Odeline, quondam uxoris dicti Droconis, recognoverunt et confessi sunt dictos eorum parentes extitisse et esse homines de corpore ecclesie Beate Marie Parisiensis. Recognoverunt etiam et confessi sunt se esse homines de corpore ejusdem ecclesie et ab origine extitisse, et se de novo manumissos et datos libertati esse a decano et capitulo Beate Marie Parisiensis, sub condicionibus inferius annotatis, que tales sunt, scilicet : Quod clerici sint et in clero morentur; et, si contigerit ipsos ad nupcias convolare vel tonsuram clericalem dimittere, ad statum pristinum revertentur, et erunt homines de corpore Beate Marie Parisiensis, sicut erant ante dictam manumissionem, dicta manumissione non obstante. Hec autem omnia ipsi voluerunt et acceptaverunt, et in hoc expresse consenserunt coram nobis, promittentes quod contra per se seu per alios non venient, et quod ea tenebunt et firmiter observabunt. Promiserunt etiam quod hominem capituli, vel alium existentem de jurisdictione ipsius capituli, non vocabunt nec trahent in jus, per se vel per alios, coram aliquo judice, nisi prius petita licentia et obtenta a capitulo Parisiensi, vel ipso capitulo existente in negligentia in justicia eis exhibenda, et quod alicui actiones suas non cedent contra homines de corpore Beate Marie Parisiensis vel contra alios de jurisdictione ipsius capituli existentes. Datum vacante sede, anno Domini mccxlix, mense aprili.

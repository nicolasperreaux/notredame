Universis presentes litteras inspecturis, Petrus, humilis abbas Fossatensis, totusque ejusdem loci conventus, salutem in Domino. Notum facimus quod, cum Gaufridus et Perrotus de Nulliaco, fratres, homines nostri de corpore, et Avelina la Gaugise et Marota, ejus filia, de Ponte de Charanton, femine de corpore venerabilium virorum decani et capituli Parisiensis, vellent invicem matrimonium contrahere, et hoc sine consensu nostro et dictorum decani et capituli non possent facere, nos super hoc assensum nostrum et consensum prebuimus et prebemus; ita tamen quod dicti Gaufridus et Avelina, qui invicem proponunt contrahere, erunt homines nostri de corpore, et heredes eorum de suis propriis corporibus procreandi; dicti vero Perrotus et Marota erunt homines de corpore dictorum decani et capituli, et heredes eorum de suis propriis corporibus procreandi. In cujus rei testimonium, etc. Datum anno Domini mcc septuagesimo tertio, die veneris post festum beati Marci evangeliste.

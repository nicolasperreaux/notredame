Omnibus presentes litteras inspecturis, L. decanus totumque capitulum Parisiense, salutem in Domino. Notum facimus universis quod, cum magister Natalis, officialis Parisiensis, canonicus noster, habeat quasdam domos in claustro nostro Parisius, que fuerunt quondam defuncti Hugonis de Brueroliis, olim canonici nostri, oneratas de quadam statione, nobis a possessoribus ipsarum domorum debita annuatim, ratione ipsarum domorum, ob cujus stationis onus alleviandum, ab antiquo a nobis decem libre Parisienses annexe erant domibus supradictis, cum nichil aliud haberent ob dictam stationem faciendam, quas possessor quilibet prefatarum domorum, vita comite, quamdiu tamen esset canonicus noster, habebat et tenebat, eas a precedente posses sore recipiens, et ad eas successori restituendas idem possessor esset in morte obligatus; nosque, ecclesie nostre utilitatem considerantes, emissemus, pro decem libris Parisiensibus, ab Haymerico de Corgniaco, laico, nepote quondam bone memorie Giraudi, quondam episcopi Aggenensis, prius decani nostri, usumfructum quem idem Haymericus habebat, quamdiu viveret, ex donatione dicti Giraudi, in quatuor arpentis et uno quarterio vinearum sitarum apud Layacum, in censiva nostra, proprietate earumdem vinearum ab eodem defuncto nobis legata; idem magister Natalis, de omnium nostrum voluntate unanimi et assensu, dictas decem libras, quas juxta prenotatum modum habebat, nobis tradidit in pecunia numerata. Eas vero convertimus in emptionem supradictam, easdem decem libras eidem laico solventes. In quarum decem librarum recompensationem, damus et concedimus unanimiter ex nunc imperpetuum dicto magistro Natali, et omnibus in posterum possessoribus dictarum domorum, quoddam arpentum vinee, quod habebamus apud Castellionem juxta Balneolum, in censiva nostra, quod emimus ab Odone Le Berruyer de Balneolis et ejus uxore; volentes, ordinantes et statuentes, die ad hoc statuta, et consentientes expresse, omnium nostrum assensu, quod dictum arpentum vinee dictis domibus, in alleviationem stationis predicte, quam possessor domus debet annuatim reddere et debebit, ut prius, perpetuo sit annexum et conjunctum; et eundem Natalem, quantum ad predictas decem libras, ejus heredes, executores seu quoslibet alios absolvimus penitus et quitamus, promittentes quod contra premissa in posterum nullatenus veniemus. In cujus rei testimonium, presentes litteras eidem magistro Natali concessimus, sigilli nostri munimine roboratas. Actum anno Domini m ducentesimo quadragesimo octavo, mense septembri.

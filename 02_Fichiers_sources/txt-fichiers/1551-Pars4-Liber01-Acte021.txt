Ludovicus, Dei gratia Francorum rex, universis presentes litteras inspecturis, salutem. Notum facimus quod, cum nos teneremus in prisione Ansellum dictum Turnomii, et servientes nostros misissemus apud Turnomium, et homines et res domini de Turnomio predicti capi fecissemus, quia ad mandatum nostrum non liberaverat filios Hugonis de Praeriis, militis, quos tenebat dictus dominus Turnomii in obstagio, pro patre ipsorum detento pro debitis; dilectusque et fidelis noster episcopus Parisiensis dictos filios capi fecisset apud Turnomium, in feodo suo, et reddidisset eos amicis eorumdem, nobis dicentibus quod non per justiciam ipsius episcopi, sed per nostram liberari debebant, eodem episcopo e contrario dicente; tandem, de consensu unanimi nostro et episcopi predicti, ita ordinatum est : Quod dicti liberi tradantur et reponantur in manu domini de Turnomio, et idem dominus liberabit liberos antedictos. Nos autem ipsum dominum Turnomii, homines et res ipsius per recredenciam liberabimus. Consensum etiam est et actum per nos et episcopum predictum, quod nichil quod factum sit vel a nobis vel ab eodem episcopo, quantum ad premissa vel aliquod premissorum, seu quodcumque aliud quoquo modo dictum factum contingens nec nobis nec dicto episcopo, quantum ad proprietatem vel possessionem justiciandi dictum dominum Turnomii vel homines vel res suas, detrahat vel acquirat; sed omnia jura, tam nostra quam dicti episcopi, quantum ad proprietatem et possessionem, integra et in eodem statu permaneant, in quo erant, antequam premissa fierent vel nostri fecimus impressione muniri. Actum Meleduni, anno Domini millesimo cc sexagesimo, mense decembris, die sabbati post festum beati Nicholay hiemalis.

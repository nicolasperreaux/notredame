Odo, Dei miseratione Parisiensis episcopus, omnibus ad quos littere presentes pervenerint in Domino salutem. Quod pro divini cultus augmento statuitur, litterarum convenit testimonio commendari, ne processu temporis valeat in oblivionem adduci. Ad universorum itaque noticiam volumus pervenire quod, cum esset in civitate Parisiensi locus quidam reverencie et religionis antique, in quo gloriosus martir Dyonisiusin carcere traditur fuisse detentus, quem etiam dominus Jhesus Christus sua perhibetur presencia honorasse, cum eidem martiri corporis sui sacramentum propinavit ibidem, ubi etiam devocio fidelium capellam erexerat, que postmodum per incuriam, ad solitudinem redacta fuerat et neglectum; tandem, inspirante gratia Spiritus Sancti, nobilis virMatheus, comes Belli Montis, qui tam in capella quam domuncula adjacente jus patronatus et proprietatis habebat, quicquid juris habebat ibidem in nos et successores nostros pia liberalitate transfudit Nos itaque, locum ipsum ad honestiorem statum reducere cupientes, ibi in memoriam et venerationem beati Dyonisii, capellam sollemniorem ereximus et capellanos instituimus in eadem ecclesia servituros et residentiam in personis propriis bona fide facturos. Ad eorum igitur sustentationem, Elienor, illustris comitissa Viromandie, pro salute domine A. serenissime quondam Francie regine, pietatis intuitu contulit centum marchas argenti, de quibus comparavimus ab abbate et conventu Montis Estivi furnum quem habebant Parisius, qui dicitur furnus Inferni, cum omnibus ad eum pertinentibus, pro centum triginta libris Parisiensibus; de residuo vero, videlicet sexaginta et decem libris Paris.  emetur redditus ad opus capellanorum quos prediximus, cum decima Willelmi Buignelli militis redempta fuerit, que pro illis sexaginta et decem libris modo tenetur pignori obligata ad opus ejusdem capelle Garnerus etiam de Sancto Lazaro, civis Parisiensis, et Agnes ejus uxor, domum suam sitam ante portam Sancti Juliani Pauperis, totam sicut comportat se usque in magnum vicum, liberam ab uno denario censuali et omni consuetudine et jure quod Simon de Pissiaco miles in eadem domo habebat, et in manu nostra quittavit, et tres arpennos vinearum in valle Sancti Martini, et unum arpennum et dimidium apud Le Ruel eidem loco misericorditer contulerunt. Et sciendum quod omnes proventus et redditus supradicti quatuor, ut dictum est, in eadem capella servituris portione distribuentur equali; quorum unus pro anima memorate regine, tres vero pro Garnero et Agnete perpetuo celebrabunt; quorum institutio ad solum Parisiensem episcopum pertinebit. Cuicumque autem earumdem capellaniarum vel aliarum in eadem ecclesia futurarum aliqua conferetur, ipse tempore institutionis sue jurare tenebitur se facturum in capella residentiam in persona propria, bona fide, et quod ordinem sacerdotis, si sacerdos non fuerit, suscipiet infra annum; ita quod nichil percipere poterit de fructibus ecclesie donec promotus fuerit ad ordinem sacerdotis, sed interim cedent fructus in necessitates ecclesie. Sciendum etiam quod divina officia sollempniter celebrabuntur in predicta capella in matutinis, missa et vesperis et aliis horis canonicis, et pulsabuntur campane, sicut solet fieri in ecclesia prebendali, ita quod omnes misse, preter conventualem, sine nota et pulsatione campane celebrabuntur. Concessimus preterea ut dictus comes Belli Montis in eadem capella capellaniam unam constituere possit, et liceat ipsi et successoribus suis comitibus Belli Montis eam conferre persone ydonee, nobis et nostris successoribus presentande ? que nobis subjecta erit in omnibus. Quociens vero dictarum capellaniarum aliqua per mortem capellani vacaverit, in quibus nullo alio vacationis modo fieri volumus annuale, medietatem annualis fabrice et aliis necessitatibus capelle statuimus deputari, et alteram medietatem percipiet institutus juxta formam predictam. Quod ut ratum permaneat, presentem cartam sigilli nostri fecimus impressione muniri. Actum Parisius anno incarnati Verbi MCC septimo, pontificatus nostri anno x, mense augusto.

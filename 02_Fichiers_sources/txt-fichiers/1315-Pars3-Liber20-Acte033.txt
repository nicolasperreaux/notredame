H. Clemens, decanus Parisiensis, et universum ejusdem ecclesie capitulum, tam futuris quam presentibus, ad quos littere iste pervenerint, salutem in Domino. Notum fieri volumus quod, cum Stephanus Heimberti et Claritia, uxor ejus, nobis deberent cxxxi libras Parisiensis monete, predicta Claricia, post mortem S. mariti sui, a debito xxx librarum se absolvit. Nos vero, pietatis intuitu, prefatam mulierem et heredes suos a residuo debito quittavimus; ita tamen ut mensa nummulariorum, que est super Magnum Pontem, que ad predicte mulieris spectat dotalicium, post ipsius obitum, pro debito predicti S. mariti sui, scilicet ci librarum, nobis in pignore relinquetur. Et ut hoc ratum et firmum habeatur, sigilli nostri munimine roboramus. Actum anno Domini millesimo ducentesimo iiii.

In nomine sancte et individue Trinitatis. Ratio quidem et sanctarum Scripturarum monet actoritas, etc. Omnibus igitur notum fieri volumus, monasterium Sancti Eligii Parisiensis ordini quidem monacharum antiquitus fuisse deputatum; sed tandem, diabolico instinctu, fragilis ille sexus ad tantam turpitudinis prolapsus est miseriam, ut publice secularitati impudenter adherens, voto castitatis rupto, proposito religionis penitus abjecto, templum Dei speluncam fornicationis effecerit, et vocem nostre ammonitionis et correptionis nullatenus audierit. Ego igitur Galo, Dei gratia Parisiorum episcopus, et Guillelmus archidiaconus tantum scandalum, tantam pestem minime ferentes, ex precepto quidem domini pape Paschalis, ex consilio regis nostri Philippi et filii sui Lugdovici, hortatu etiam canonicorum nostrorum, infames et incorrigibiles personas, pro turpitudine vite, a predicto monasterio eliminavimus et omnino alienavimus, et altiori religionis ordine, cum Dei auxilio, sanctum locum decoravimus. Noverint igitur omnes, tam posteri quam presentes, quia monasterium Sancti Eligii, cum omnibus ad illud perlinentibus, ecclesie Beati Petri Fossatensis, salvo quidem jure Parisiensis ecclesie, perpetuo habendum concedimus; ita scilicet ut abbas Fossatensis predictum monasterium tanquam cellam suam possideat, et in monachos illic Deo militantes plenam ac perfectam abbatis potestatem exerceat. Institutum tamen est, ut duodecim ad minus monachi, cum suo priore, ad serviendum Deo illic apponantur, qui, juxta regulam sancti Benedicti, ad ordinem tenendum sufficere videantur. Sciendum vero est quia illam eandem potestatem, quam predecessores nostri in monasterium Sancti Eligii et in abbatissam illius loci antiquitus habuerunt, nos in abbatem Fossatensem ex integro habemus, et in perpetuum retinemus, quantum scilicet ad cenobium Sancti Eligii et ad res illius monasterii pertinere videtur. Sed, ut totius altercationis molestia in posterum excludatur, quid potestatis episcopus, quid juris aut consuetudinis canonici Sancte Marie, tam in abbatissam quam in monasterium illud, prius possederint et modo possideant, evidenter et aperte distinximus. Sciendum igitur est quia, quotiens Parisiensis episcopus abbatissam ad justitiam vocavit, illa, procul dubio, omnem exequutura justitiam ante episcopum se presentavit. Si autem vel servus, vel ancilla, vel hospes illius monasterii contra personam episcopi aut contra proprias res illius aliquid forifecisset, abbatissa, audito prius episcopi mandato, in presentia episcopi illos ad justitiam faciendam adduxisset, et, post justitiam episcopi, abbatissa suos districtus accepisset, si voluisset. Quod si abbatissa servos vel ancillas illius monasterii libertate donare, aut terram alienare, aut manufirmam facere voluisset, nullam potestatem, nullam id faciendi licentiam habuisset absque assensu episcopi, et absque carta sigillo ejus et cancellarii firmata. Hanc ergo potestatem in abbatissam et in monasterium Sancti Eligii antecessores nostri habuisse dinoscuntur, et nos quoque in abbatem Fossatensis ecclesie eandem potestatis dignitatem, ut superius determinatum est, obtinemus; nichil scilicet nostri juris relinquentes vel relaxantes, sed tantummodo abbatiam in cellam commutantes. Canonicis vero Beate Marie predictum monasterium Sancti Eligii per singulos annos duos pastus, ex debita consuetudine, persolvit; unum scilicet in festivitate sancti Pauli, alterum in festivitate sancti Eligii; ita scilicet quod uterque pastus in refectorio canonicorum recipitur. Consuetudo etiam est, ut conventus prefati monasterii, una cum canonicis Beate Marie, processiones faciant et in diebus Rogationum, et in die Ascensionis, et in funeribus canonicorum. Alias etiam processiones aut pro aeris serenitate, aut pro aliqua tempestate sive necessitate, si canonici facere disposuerint, necesse est predictum conventum canonicorum instituta sequi, eosque, si mandaverint, in his processionibus semper comitari. Illud etiam silentio preterire nolumus quia, quotiens mater ecclesia a divino officio cessaverit, cenobium Sancti Eligii ex necessitate cessare et tacere oportebit. Sub hac igitur distinctione, potestatem, jura, consuetudines, tam episcopi quam canonicorum, breviter comprehendimus, ut nulla de cetero controversia oriatur, et jus et consuetudo utriusque ecclesie presenti privilegio defendatur. Salvo igitur, ut dictum est, jure Parisiensis ecclesie, assensu quidem regis nostri, Philippi, et filii ejus, Lugdovici, comuni etiam canonicorum nostrorum concessu, ecclesie Beati Petri Fossatensis monasterium Sancti Eligii in cellam possidendum concedimus : ea videlicet ratione, ut, quotiens Fossatensis abbas debitam professionem in Parisiensi ecclesia fecerit, ibidem, in presentia episcopi, profiteatur monasterium Sancti Eligii, ex dono episcopi, ex beneficio Parisiensis ecclesie, se habere et possidere. Volumus etiam illud determinare, quia homines predicti monasterii in exercitum regis, inconsulto episcopo, nullatenus debent ire, sed abbas aut prior, ex consilio et mandato episcopi, illos debent monere et in exercitum mittere. Diffinitum est etiam quatinus, in festi vitate sancti Eligii, canonici Sancte Marie dextrum chorum, monachi vero sinistrum teneant; ita scilicet ut, cum canonico illo qui chorum tenuerit, aut prior aut cantor monachorum ad chorum tenendum recipiatur, et nulla alia persona ad id faciendum admittatur. Missam vero aut abbas aut prior cantabit; et si neuter interfuerit, aliquis ex clero nostro illam celebrabit. Sciendum vero est quia, illo die, predictus pastus reddetur, scilicet ex sex porcis vivis et sane carnis, ex duobus modiis vini et dimidio, ad mensuram nostri claustri, et ex tribus sextariis frumenti bene vanati. Pastus vero, qui redditur in festo sancti Pauli, de octo constat arietibus, et duobus modiis vini et dimidio sextario, et ex duobus sextariis et dimidio frumenti bene vanati, et ex sex denariis et obolo. Ut autem hec concessio et institutio inconcussa permaneat, presentem cartam fieri precepimus, et in signum perpetue firmitatis sigillo nostro illam signavimus, et manibus canonicorum nostrorum firmandam tradidimus. † Signum Galonis, episcopi. S. Berneri, decani. S. Ade, precentoris. S. Guillelmi, archidiaconi. S. Stephani, archidiaconi. S. Rainaldi, archidiaconi... etc. Actum publice, in capitulo Sancte Marie, anno incarnationis Dominice M c VJI , indict. xv, epacta xxv, concurrente i, Philippo rege regnante anno quadragesimo vn, anno episcopatus Galonis m. Girbertus cancellarius scripsit. Si quis hanc diffinitionem violare presumpserit, anathema sit.

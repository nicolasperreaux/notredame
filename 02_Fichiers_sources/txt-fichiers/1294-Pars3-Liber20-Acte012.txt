Reginaldus, miseracione divina Parisiensis ecclesie minister indignus, et Gaufridus decanus totumque capitulum Parisiense, eternam in Domino salutem. Notum facimus quod, cum bone memorie dominus Reimundus de Claro Monte, quondam canonicus Parisiensis, legasset ecclesie Beate Marie Parisiensis quandam quantitatem auri, valentem quatercentum et viginti novem libras et dimidiam Turonenses, ad opus cujusdam capellanie, in ecclesia Parisiensi instituende; nos, pium ejusdem defuncti propositum cupientes debite demandare, utilitatem Parisiensis ecclesie considerantes, dictam summam pecunie concessimus et deputavimus ad opus thece Sancti Marcelli, cujus thece fabrica de novo in Parisiensi ecclesia extitit inchoata; volentes et statuentes ut beneficiatus sive capellanus capellanie predicte ex nunc inantea habeat et percipiat, singulis annis, nomine dicti beneficii et pro ipso beneficio, de denariis fabrice ecclesie Parisiensis, tresdecim libras Parisienses, quatuor terminis Parisius consuetis; dictam fabricam ecclesie Parisiensis et denarios quos ad opus dicte fabrice contigerit provenire ad hoc onerantes et specialiter obligantes. Dicti vero beneficii collacio ad nos decanum et capitulum pertinebit. In cujus rei testimonium et memoriam, sigilla nostra duximus presentibus apponenda. Datum anno Domini mcclx secundo, mense marcio.

Universis presentes litteras inspecturis, Johannes de Lachyaco, canonicus Parisiensis, Meledunensis archidiaconus in ecclesia Senonensi, salutem in Domino. Noverint universi quod ego recepi a venerabilibus viris decano et capitulo Parisiensi exitus et proventus prepositure de Cristolio et Succiaco, cum gallinis et pullis utriusque ville, videlicet quicquid bone memorie magister Petrus de Papa, quondam prepositus eorumdem locorum, percipiebat, tenebat et possidebat, tempore quo vivebat, excepta justicia, que ad prebendarios eorumdem locorum pertinet, secundum consuetudinem ecclesie Parisiensis, pro viginti duabus libris Parisiensibus, solvendis annuatim in posterum duobus terminis dictis decano et capitulo, videlicet : undecim libris Parisiensibus infra octabas Purificationis beate Marie, et aliis undecim libris Parisiensibus infra subsequentes octabas Ascensionis subsequentis; et debet incipere prima solucio infra octabas Purificationis beate Marie, que erunt currente incarnacione Dominica anno mcc quinquagesimo septimo. Recepi etiam ab eisdem decano et capitulo domum quam tenebat predictus magister Petrus, apud Cristolium, cum terris et vineis quas adquisierat ibidem, in censiva ecclesie Parisiensis, que memoratus Petrus dedit ecclesie Parisiensi et concessit pro sex libris Parisiensibus, reddendis singulis annis in posterum, infra vigiliam Exaltacionis sancte Crucis, eisdem decano et capitulo Parisiensi. Promisi etiam, per sacramentum meum, bona fide me servaturum et sustenturum domum predictam in bono statu, quamdiu eam tenebo, me etiam soluturum dictas pecunie quantitates terminis supradictis, ad hoc obligans me et mea. In cujus rei testimonium et munimen, presentes litteras dictis decano et capitulo sigillo meo tradidi sigillatas. Datum anno Domini mcclvi, niense decembri.

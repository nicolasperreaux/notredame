Precipimus Odoni de Spedona, Laurentio, Henrico de Monte Letherico et Bernardo de Alvernia, presbiteris et beneficiatis in ecclesia Parisiensi, quos super vicio incontinencie et super defectu residencie et assiduitatis in ecclesia Parisiensi, ad quas per juramentum tenentur, invenimus notorie culpabiles et diffamatos, ut infra instans festum Omnium Sanctorum accedant, videlicet, dictus Odo, ad abbatiam Vallis Beate Marie, Parisiensis dyocesis, dictus Laurencius, apud Karolum Locum, Silvanectensis dyocesis, et dictus Henricus, apud abbatiam Vallis Sarnei, Parisiensis dyocesis, et dictus Bernardus, apud Joiacum, juxta Pruvinum; ibi moraturi, videlicet, dictus Odo, Henricus et Bernardus, usque ad Pascha, et dictus Laurencius, usque ad festum nativitatis beati Johannis Baptiste sequens, et quod, singulis diebus, intersint horis diuturnis, in abbatiis predictis, et singulis diebus celebrent missas, prout tenebantur facere in ecclesia Parisiensi. Hec autem facimus ad scandali sedacionem, ad eorum correctionem ac eorum emendacionem; injungentes eisdem, quod, quando redibunt, afferant litteras patentes abbatum, quod premissa adimpleverint, et Actum publice, in capitulo, anno Domini m cc octogesimo tercio,

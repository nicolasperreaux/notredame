Eugenius Teobaldo episcopo. Ne oblivionis obscuritas per dissuetudinem humanis mentibus ingeratur quod super causarum litigiis judicatum fuerit vel decisum, scripture debet memorie commendari , ut per hoc secutura posteritas habeat quid futuris temporibus evidenter agnoscat. Qualiter igitur controversia, que inter te ac filios nostros canonicos Sancte Genovefe r super parrochia ecclesie Sancti Johannis, agitabatur, in nostra fuerit presentia terminata, presentis scripti serie precepimus annotari. Asserebas siquidem, tu , frater episcope, quoniam jus, quod habebas in eadem parrochia, predicti fratres tibi nullo modo exsolvebant, et, cum constaret quod ad te parrochia pertineret, sacerdotem , qui eidem parrochie spiritualia ministraret, curant animarum a te debere suscipere affirmabas. Dicebas enim, quia, si qui erant in eadem parrochia ligandi vel solvendi, presbiter qui pro tempore eandem parrochiam gubernabat, ad tuum mandatum, ligabat vel solvebat. Sponsas quoque benedicendas benedictionem , mulieres de partu surgentes purificationem, et qui apertis criminalibus tenebantur in ecclesia matrice penitentiam percipere asserebas. Canonici autem, que a te asserebantur non negantes, dicebant, quod servitores canonicorum, qui in eadem parrochia consistebant, per canonicos et non a Parisiensi episcopo solvi consueverant vel ligari, et presbiter qui in eadem ecclesia ministrabat, a XL annis retro et ante, a decano Sancte Genovefe, et non ab episcopo, curam animarum susceperat. Nos igitur, super his tam tuas quam predictorumfratrum rationes plenarie cognoscentes, fratrum nostrorum communicato consilio, judicavimus, quod sacerdos qui debebit eidem parrochie deservire, sive sit regularis canonicus sive non, a te, frater episcope, curam animarum suscipiat, et supradictos parrochianos, ad mandatum tuum, liget et solvat. Si vero tu in aliquem ejusdem parrochie vel in omnes excommunicationis vel interdicti sententiam , emergente causa, promulgaveris, sacerdos, donec ipsa sententia relaxetur, nec excommunicatis nec interdictis divina officia celebrabit Benedictiones sponsarum, purificationes de partu surgentium, publicas penitentias idem sacerdos non usurpabit. Porro, si predicte capelle sacerdos talis aliquando repertus fuerit qui divina ministrare non debeat, tu illud abbati et fratribus suis nuntiare debebis, et illi, veritate cognita, eo amoto, alium tibi presentent\ cui animarum curam com mittas. Qui tamen presbiter tibi nec circatam nec synodaticum solvet. Nulli ergo hominum liceat hanc nostre diffinitionis paginam temerario ausu infringere, etc. Datum Laterani, sexto idus januarii.J

Herbertus de Recest, canonicus Parisiensis, omnibus hec visuris, salutem in Domino. Noveritis quod capitulum Parisiense, de mera liberalitate et gracia speciali, concessit michi totum id quod per sollicitudinem meam accrescet in redditibus annuis ecclesie Parisiensis, in prepositura mea de Viriaco, quam teneo a capitulo predicto, sive in reditu nemoris de Viriaco, sive insuper excrescenciis aliis, que obvenient tempore meo ecclesie Parisiensi, per acquisicionem quam facient moniales de Genliaco, in dominio capituli Parisiensis, apud Viriacum; ita quod, me cedente vel decedente, dicti redditus et excrescencie predicte, sine calumpnia, libere et integraliter, ad ecclesiam Parisiensem revertentur. Ego autem promitto bona fide, quod fideliter habebo me et utiliter, pro capacitate sensus mei, pro ecclesia Parisiensi, in tractatu pacis erga homines nostros predictos de Viriaco, et in concessione rerum nostrarum tenendarum in manu mortua a monialibus de Genliaco, per acquisicionem legittime faciendam ab eis in dominio nostro de Viriaco. Promitto eciam quod bona fide scribam vel scribi faciam hujusmodi reditus vel crementa, et capitulo manifestabo, et reddam in scriptis, loco et tempore, saltem de anno in annum, bona fide. In cujus rei testimonium, etc. Actum anno Domini millesimo ducentesimo quinquagesimo primo, mense mayo.

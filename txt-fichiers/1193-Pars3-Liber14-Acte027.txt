Universis, etc... Guillelmus dictus Bichart, armiger, commorans apud Compans, asseruit contentionem motam fuisse inter ipsum et decanum et capitulum Parisiense, super eo quod ipse dicebat septem arpenta terre arabilis vel circiter, sita apud Compens,... que emerant ipsi decanus et capitulum a domino Theobaldo de Messi, milite, et domina Johanna, ejus uxore, filia quondam domini Odonis de Compens, militis, movere de censiva sua. Insuper asseruit et recognovit, sponte et ex certa scientia, hoc fuisse sibi suggestum maligno consilio, et quod predicte terre erant et movebant de censiva et dominio ipsorum decani et capituli. Verumptamen, pro lite hujusmodi sopienda et pro labore et expensis ipsorum decani et capituli redimendis, cum dubii sint causarum eventus, recognovit idem Guillermus, pro bono pacis, se recepisse et habuisse ab ipsis decano et capitulo novem libras Parisienses; tali modo, quod, si quis de cetero apparuerit, qui dicat se esse dominum censive aut feodi dictarum terrarum, exceptis dictis decano et capitulo, aut qui impediat quominus ipsi decanus et capitulum dictas terras teneant et possideant pacifice et quiete, pleno jure et pleno dominio, idem Guillelmus predictas novem libras Parisienses reddet dictis decano et capitulo, cum omnibus dampnis, interesse et expensis que et quas ipsi decanus et capitulum incurrerent occasione hujusmodi, per juramentum simplex... Datum anno Domini millesimo ducentesimo septuagesimo secundo, die mercurii ante Ramos Palmarum.

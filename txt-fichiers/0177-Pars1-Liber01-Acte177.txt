Universis presentes litteras inspecturis, officialis curie Parisiensis salutem in Domino. Noverint universi quod nos litteras domini Anselmi de Garlanda vidimus sub hac forma :     Omnibus presentes litteras inspecturis Anselmus de Garlanda, dominus Turnomii, salutem in Domino. Noverint universi quod, cum Hugo, archidiaconus Vindocinensis, bone memorie, legaverit ecclesie Beati Anthonii Parisiensis, in perpetuam elemosinam, totam quintam partem tocius hereditatis sue, tam ejus quam presentialiter possidebat, quam ejus quam tenebat nomine dotalicii nobilis mulier Heloydis, relicta defuncti Johannis de Garlandia militis, quondam fratris memorati archidiaconi, ego totam illam terram, excepta illa de Burgundia, excambivi illis pro sexdecim libris Parisiensibus annui redditus, quas singulis annis percipient in pedagio meo de Turnomio, terminis inferius annotatis, videlicet medietatem in quindena Omnium Sanctorum, et aliam medietatem in quindena purificationis beate Virginis : tali siquidem modo;, quod, quamdiu relicta H. defuncti Johannis dictum dotalicium detinebit , ego A. de Garlanda vel heredes mei non tenebimur solvere nisi medietatem redditus supradicti, videlicet octo libras Parisienses. Preterea sciendum quod quicumque pedagium supradictum tenebit, si in solutione prefate pecunie terminis superius dictis ecclesie Sancti Anthonii defecerit, quolibet die quo in solutione defecerit, duodecim denarios Parisienses ecclesie predicte pro dampnis et costamentis reddere tenebitur. Actum anno Domini MCCXXXII , mense junio.     Quod autem vidimus, nos officialis Parisiensis hoc testamur, salvo jure alieno. Datum anno Domini MCCXL sexto, mense decembri.

Omnibus presentes litteras inspecturis, officialis curie Parisiensis, salutem in Domino. Notum facimus quod nos instrumenta quedam, duo videlicet sana et integra, quorum unum sigillatum est sigillo venerabilis viri Luce, decani Parisiensis, et sigillo curie Parisiensis, reliquum vero sigillatum est sigillo curie Parisiensis solummodo, vidimus et diligenter inspeximus, ac in formam sive scripturam publicam auctoritate ordinaria redegimus, ad perpetuam rei memoriam. Quorum duorum instrumentorum primum est in hec verba : Universis presentes litteras inspecturis, Lucas, decanus ecclesie Beate Marie Parisiensis, salutem in Domino. Notum facimus universis quod nos revocamus specialiter et expresse omnes ordinationes, testamenta, legata, donationes causa mortis et quascumque ultimas voluntates, et executores, procuratores, administratores, custodes, dispositores seu ordinatores bonorum nostrorum, mobilium et immobilium, presentium et futurorum, ecclesiasticorum et mundanorum, tam de hereditate quam de conquestu movencium. Volumus autem, ordinamus et statuimus quod omnia et singula premissa pro nullis in posterum habeantur, et quod, si que littere super hils vel super aliquo premissorum apparuerint de cetero, casse sint omnino, et nullius robur obtineant firmitatis. Set de novo, ex certa scientia et mente sana, volumus, ordinamus et statuimus, quod venerabiles viri Petrus et Gaufridus, archidiaconi, et Henricus, succentor ecclesie Parisiensis, sint executores nostre ultime voluntatis ad petendum, recipiendum, vendendum, distrahendum ex nunc in posterum omnia et singula bona nostra, mobilia et immobilia, presencia et futura; dantes eisdem plenam et liberam potestatem ex nunc in perpetuum vendendi, distribuendi ac ordinandi de omnibus bonis et singulis nostris, presentibus et futuris, prout salute anime nostre viderint expedire. Volumus insuper et ordinamus ut ipsi executores alium executorem vel alios ad premissa possint constituere sive substituere loco sui, si viderint expedire. In cujus rei testimonium, presentes litteras sigillo nostro proprio et sigillo officialis singula ordinavimus, statuimus et concessimus, fecimus sigillari. Nos autem, officialis Parisiensis, notum facimus universis quod, ad peticionem ejusdem domini decani, huic ordinacioni sue, coram nobis facte, sigillum apponi fecimus curie Parisiensis, in testimonium rei geste. Datum anno Domini mccliii, die lune post dominicam qua cantatur Oculi mei. Secundi vero instrumenti, sigillati solummodo sigillo curie Parisiensis, tenor talis est : Omnibus presentes litteras inspecturis, officialis curie Parisiensis, salutem in Domino. Notum facimus quod, in nostra presencia constitutus, venerabilis vir Lucas, decanus Parisiensis, magistrum Gobertum, canonicum Pruvinensem, procuratorem suum constituit ad petendum et recipiendum omnia debita que sibi debentur ex quacumque causa; dans eidem potestatem et mandatum speciale agendi, deffendendi, jurandi de calumpnia et de expensis, petendi et recipiendi easdem, constituendi alium procuratorem vel procuratores, quociens voluerit et sibi viderit expedire. Constituit ipsum executorem sue ultime voluntatis, una cum venerabilibus viris Petro et Gaufrido archidiaconis, et Henrico, succentore Parisiensi, executoribus sue ultime voluntatis, secundum quod in quibusdam aliis litteris, sigillo curie Parisiensis, una cum sigillo ejusdem decani, super hoc confectis, plenius continetur, ratum et gratum habiturum quidquid idem magister, vel ab eo procuratore substitutus, super debitis et causis predictis, coram quibuscumque judicibus, ordinariis, delegatis, subdelegatis et aliis personis secularibus quibuscumque, pro ipso decano faciendum duxerit vel dicendum. Hoc autem actum est de consensu et voluntate aliorum executorum predictorum. Datum anno Domini mccliiiit, mense maio. Sequitur charta qua executores testamenti dicti Luce decani, vendunt capitulo Parisiensi, pro quingentis libris Turonensibus, sibi solutis, domum sive porprisium, terras, vineas, nemora, census, redditus, et omnes alias possessiones quas dietus decanus possidebat apud Vernon, in censiva et dominio ecclesiæ Parisiensis. ... Datum anno Domini mcc quinquagesimo quarto, mense martio.

Universis presentes litteras inspecturis, Gaufridus decanus et capitulum Parisiense, salutem in Domino. Ut ecclesie Sancti Mederici Parisiensis, nobis inmediate subjecte, ex solicitudine que nobis incumbit, debitum impenderemus visitacionis officium, dilectos nostros, nos Gaufridum decanum, Garnerum archidiaconum et magistrum Robertum de Bertencuria, canonicum Parisiensem, ad dictam ecclesiam duximus destinandos. Nos vero, ipsis ad eandem ecclesiam accedentibus, visitacionis officio per eosdem vice nostra ibidem impenso, nobisque per eosdem relatione facta super hiis que in dicta ecclesia corrigenda et reformanda invenerant, hac vice remedium adhibuimus salutare. In primis igitur, ut divini servicii cultum tam canonici quam beneficiati et alii clerici liberius et honestius in posterum exequantur, eorum transgressionibus provocati, statuimus quod stallus certus et locus in choro hinc inde tam canonicis quam aliis assignentur. Quandiu autem divinum officium celebratur, abstineant omnes a frivolis collocutionibus, fabulationibus, tumultibus, cachinationibus sive signis, per que possit divinum officium impediri; statuentes ut, si vox alicujus tumultuosa aut contentiosa proferatur, ille qui sic fecerit distributione illius diei privetur, gravius puniendus qui frequenter in hoc deprehensus fuerit excessisse. Attendentes igitur quod beneficium domini Philippi, quod instituit defunctus Johannes de Nuilliaco, quondam canonicus dicte ecclesie, tenetur ad officium magne misse et chori, pro medietate temporis, precipimus ut idem Philippus et ejus successores servicium hujusmodi pro medietate temporis faciant; et canonici, pro alia medietate, diligenter et honeste similiter illud faciant, vel procurent per alios adimpleri. De officio autem parve misse pro defunctis, ad quod tenetur dominus Symon Brito, beneficiatus in eadem ecclesia, predicta ratione beneficii sui, precipimus quod dictus dominus Symon et ejus successores illud adimpleant diligenter. Qui voluerit interesse processioni, a choro cum processione exeat, et in chorum cum processione redeat : singulis horis intret quilibet ante primum Gloria; qui contrafecerit ejiciatur a choro, et nichilominus distributione illius hore privetur. Nullus, postquam intraverit chorum, dum ibi missa seu quodlibet aliud officium celebretur, exeat, nisi necessaria et inevitabilis causa subsit; qui contrafecerit, distributione illius hore privetur; et qui fraudem super hoc adhibuerit, gravius puniatur. Precipimus etiam ut capicerius et capellani ejus, aut alius quicumque, dum parva vel magna missa celebratur in choro, alta voce non celebrent, sed submissa voce, ne per hoc contingat chori servicium impediri. Precipimus insuper, ut canonici et beneficiati ad processiones defunctorum non vadant, nisi tot remaneant in ecclesia quod honeste et sine scandalo divinum officium valeat adimpleri; tunc eciam qui remanebunt equalem cum exeuntibus percipiant portionem : nam equa debet esse pars descendentis ad prelium et remanentis ad sarcinas. Preterea precipimus ut matricularii debito tempore horas pulsent, morem sive consuetudinem Parisiensis ecclesie imitantes; hoc addito moderamine, ut parum post postquam pulsatum fuerit in ecclesia Parisiensi pulsare incipiant. Precipimus etiam, ut de aliquo provideatur, qui tabulam faciat in festis annalibus et novem lectionum, qui pro mercede sua recipiet viginti solidos Parisienses annuatim; et quilibet servicium sibi injunctum in tabula, vel aliter ab illo qui erit ebdomadarius, cum diligentia exequatur vel exsequi procuret, et qui defecerit distributione illius diei privetur. Omnes autem ad matutinum officium surgant, et ad diurnum officium similiter sint intenti. Prohibemus insuper, ne canonici vel beneficiati, seu eciam alii clerici, quamdiu celebratur servicium divinum, in cimiterio, claustro sive platea ecclesie, seu in ecclesia, sive in angulis ipsius ecclesie, invicem vel cum personis secularibus colloquantur, vel publice se ostendant. Presbiteri aut beneficiati singulis diebus, nisi impedimentum canonicum habuerint, pro defunctis celebrent, nisi ex causa rationabili aut devocione aliquando missas alias duxerint celebrandas, et tam matutino quam diurno officio bona fide studeant interesse. Beneficiati vero dicte ecclesie, matricularii et alii clerici, in licitis et honestis, canonicis deferant. Ebdomadarius autem qui privatis diebus defectum fecerit in officio vesperarum, matutinarum vel misse, solvat pro quolibet duodecim denarios; item, si defectum fecerit in hora prime, tercie, meridiei, none, vel complettorii, solvat pro quolibet defectu quatuor denarios. Qui autem defectum fecerit in evangelio solvat octo denarios; qui in epistola defectum fecerit, solvat sex denarios. Qui autem in officio chori vel in ordinanda tabula defecerit, solvat duodecim denarios, pro quolibet vice. Qui vero in responsorio vel in lectione defectum fecerit, solvat tres denarios. Qui vero in sollempnibus festis in predictis horis seu officiis vel aliquo premissorum defectum fecerit, punietur in duplo. Quos denarios ad communitatem voluimus pertinere; retenta nobis potestate corrigendi, immutandi, declarandi in premissis, prout viderimus expedire. Et ut hoc statutum firmum permaneat, sigillum nostrum presentibus duximus apponendum. Datum anno Domini millesimo ducentesimo septuagesimo primo, die in crastino beati Gregorii. ipilr eiitusisi

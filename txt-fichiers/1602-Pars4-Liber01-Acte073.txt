Guillelmus, divina permissione ecclesie Parisiensis minister indignus, omnibus presentes litteras inspecturis, eternam in Domino salutem. Noverit universitas vestra, quod, in nostra presentia constituti, Nicholaus Brunel, civis Parisiensis, et Amelina, uxor ejus, recognoverunt se in elemosinam dedisse confratrie drappariorum Parisiensium quintam partem tocius incrementi census, quam habebant Parisius, in vico qui vocatur Cu de Sac : videlicet quintam partem undecim librarum, decem et novem denariorum Parisiensium incrementi census; et totum residuum, scilicet quatuor partes illarum videlicet undecim librarum, decem et novem denariorum Parisiensium incrementi census, recognoverunt ipsi Nicholaus et Amelina se vendidisse, pro ducentis libris Parisiensibus, confratribus confratrie antedicte; ita quod ipsi confratres totas illas undecim libras, decem et novem denarios Parisienses incrementi census percipient, singulis annis, in dicto vico, hiis terminis, videlicet medietatem ad natale Domini, et aliam medietatem ad festum nativitatis beati Johannis Baptiste. Et promiserunt, fide in manu nostra prestita corporali, dicti Nicholaus et Amelina, quod dictam venditionem et donationem inviolabiliter observabunt et contra omnes garantiaabunt, et quod contra eamdem venditionem et donationem per se vel per alium venire de cetero nullatenus attemptabunt. Memorata etiam Amelina penitus et expresse quittavit quidquid in dictis undecim libris, decem et novem denariis incrementi census habebat aut habere poterat, ratione doarii vel quocumque alio modo; promittens, sub fide prestita, quod contra istam quittacionem per se vel per alium non veniet in futurum, et quod ad faciendam illam quittacionem nec vi, nec metu, nec dolo inducta fuerat, sed spontanea voluntate faciebat. Item, Robertus Berneri et Agnes, ejus uxor, primi domini dictarum undecim librarum, decem et novem denariorum Parisiensium incrementi census, salvis sibi duodecim denariis capitalis census, annuatim reddendis ipsis Roberto et Agneti a confratribus memoratis, in festo beati Remigii, et Radulphus de Plesseyo, miles, et Aalipdis, ejus uxor, secundi domini earumdein undecim librarum, decem et novem denariorum Parisiensium incrementi census, istam venditionem et donationem predictam coram nobis laudaverunt pariter et concesserunt, et, fide media, promiserunt quod contra eandem venditionem et donationem per se vel per alium venire de cetero nullatenus attemptabunt, sed bona fide garantisabunt. Dicte vero Aalipdis et Agnes penitus et expresse quittaverunt quidquid in dictis undecim libris, decem et novem denariis incrementi census habebant aut habere poterant, ratione doarii seu quocumque alio modo, tamen salvo censu suo capitali, ut dictum est, eidem Agneti et Roberto, marito ejus; et promiserunt, fide prestita, ipse Agnes et Aalipdis, quod contra istam quittacionem per se vel per alium non venient in futurum, et quod eam spontanee, non coacte, faciebant. Item, pro hujusmodi laudatione et quittacione facienda et garandia ferenda, ut dictum est, dicti Robertus Berneri et Agnes, ejus uxor, decem et octo libras, Radulphus vero de Plesseyo, miles, et Aalipdis, ejus uxor, decem libras Parisienses coram nobis recognoverunt se habuisse a confratribus memoratis. Nos vero, a quo dicti Radulphus de Plesseyo, miles, et Aalipdis, ejus uxor, secundi domini, tenent in feodum terram, in qua debent percipi annuatim dicte undecim libre, decem et novem denarii incrementi census, dictam venditionem et donationem laudavimus et laudamus, concessimus et concedimus; et, pro hac laudatione et concessione, dicti confratres promiserunt se reddituros nobis et successoribus nostris annuatim viginti solidos Parisienses, hiis terminis : ad octabas nativitatis beati Johannis Baptiste medietatem, et ad octabas natalis Domini aliam medietatem; donec emerint seu acquisierint viginti solidos Parisienses annui redditus in terra nostra, in loco competenti, quos nobis et successoribus nostris assignabunt in perpetuum annuatim percipiendos; et tunc dicta confratria erit immunis et libera a solutione dictorum viginti solidorum. In cujus rei memoriam et testimonium, presentes litteras sigilli nostri munimine fecimus communiri. Actum anno Domini millesimo ducentesimo vicesimo nono, mense novembri.

Philippus, Dei gratia Francorum rex, omnibus presentes litteras inspecturis salutem. Notum facimus quod, cum ad nos pervenisset quod abbas et conventus Sancti Dyonisii dilectum et fidelem nostrum P., Parisiensem episcopum, super aqua et molendinis Sancti Clodoaldi et fructibus inde perceptis, traherent in causam coram de Rippatorio et Sancti Petri de cella abbatibus et decano Sancti Stephani Trecensis, judicibus a sede apostolica delegatis; quia predicta aqua et molendina de regalibus et feodo nostro erant, submonuimus propter hoc coram nobis dilectos abbatem et conventum. Tandem, memorato abbate et priore, pro se et conventu suo, et episcopo, pro se et capitulo suo, in nostra presentia constitutis, et judicium curie nostre super hoc pariter petentibus , nos et archiepiscopi et episcopi et plures alii barones qui presentes erant, auditis rationibus utrorumque, judicavimus quod abbas et conventus non poterant nec debebant trahere dictum episcopum coram ecclesiastico judice super predictis, quamdiu idem episcopus paratus esset coram nobis juri stare de predictis, et inhibuimus, ne dicti abbas et conventus super predictis contra ipsum episcopum agerent , vel eum in causam traherent, nisi coram nobis, quamdiu idem episcopus per nos vellet jus facere. Actum apud Meldunum, anno Domini MCCXVI , mense marcio.

Universis presentes litteras inspecturis, magister Garnerus, ecclesie Parisiensis archidiaconus, Guillermus Renaudi, Dyonisius de Falesia et Radulfus de Suessionis, canonici Parisienses, salutem in Domino. Notum facimus quod, cum inter reverendum patrem Ranulfum, Dei gracia, Parisiensem episcopum, ex una parte, et venerabiles viros, capitulum Parisiense, ex altera, esset dissentio seu controversia, super contentis in articulis infrascriptis, hinc inde editis et propositis; tandem, predicti episcopus et capitulum, pro bono pacis et concordie, super omnibus et singulis hujusmodi articulis, in nos, tanquam in arbitros, seu arbitratores, sive amicabiles compositores, tam super possessione quam super jure proprietatis compromiserunt, prout in compromisso super hoc confecto et sigillo dictorum episcopi et capituli sigillato, plenius continetur, et prout eciam omnia predicta et cetera que sequuntur in originali sigillato per ordinem enarrantur. Nos vero, inquisita diligenter veritate super omnibus et singulis predictis, consideratis omnibus que nos movere poterant et debebant, communicato bonorum virorum consilio, convenientes in capitulo Parisiensi, hora capituli, sedente capitulo et presente procuratore dicti domini episcopi, diffinimus, statuimus et ordinamus super predictis, in hunc modum : In primis, statuimus et ordinamus quod omnes matricularii ecclesie Parisiensis, tam clerici quam laici, in omnibus et singulis que pertinent ad custodiam tocius ecclesie Parisiensis, excepta illa particula que dicitur presbiterium sive capitium, et in omnibus et singulis que pertinent ad pulsationem horarum et servicii ecclesie, tam de die quam de nocte, et ad ornandam ipsam ecclesiam, et ad luminare ecclesie accendendum et extinguendum, et que ad altare pertinent et chorum custodiendum, et eciam ad omnia alia officia sive servicia ipsius ecclesie, in quacumque parte, et eciam extra ecclesiam, in processionibus et aliis tangentibus servicium sive officium ecclesie predicte; necnon et in omnibus contractibus vel quasi ac eciam in universis delictis vel quasi, si ex hils agatur contra ipsos, civiliter dumtaxat, ad aliquam penam pecuniariam, sive ad aliquod pecuniarium commodum, aut ad dampni sive rei restitutionem, sint, ex tunc perpetuo, de juridictione decani et capituli Parisiensis, et per ipsos justicientur in omnibus supradictis; hoc tamen salvo, quod, si prefati matricularii, tam clerici quam laici, sint vel fuerint executores testamentorum, seu tutores vel curatores aliquorum existencium de juridictione ecclesiastica episcopi Parisiensis, seu si fuerint baillivi, prepositi vel majores vel aliquod officium publicum gerentes in locis existentibus de juridictione ecclesiastica ipsius episcopi, vel si contraxerint vel quasi cum aliquo, de rebus spectantibus ad ipsum episcopum, sint, ex nunc perpetuo, de juridictione episcopi Parisiensis, et per eum in casibus premissis justicientur, ac eciam in causis matrimonialibus omnibus, ac etiam in causis decimarum et primiciarum, in crimine heresis et in omnibus causis mere spiritualibus et spiritualibus annexis, ac eciam ubi agitur de feodo seu de rebus feodalibus, quas tenent ab ipso episcopo vel de pertinentibus ad illud feodum, aut eciam si fuerit aliquod dampnum datum vel aliquid amissum in prefata parte ecclesie que capitium nuncupatur, per eorum negligenciam sive culpam vel dolum, aut si ibi delinquerint, necnon et in criminibus omnibus et delictis vel quasi, ubi de hiis non agetur ad aliquam penam pecuniariam, seu ad aliquod commodum pecuniarium, vel ad dampni vel rei restitutionem, ac eciam in delictis vel quasi, commissis contra episcopum vel aliquem de familia sua, qualitercumque de hoc agatur. Item, de campanis ecclesie Parisiensis, que nunc sunt, pronunciamus, statuimus et ordinamus, pro bono pacis, quod episcopus Parisiensis, qui pro tempore fuerit, suis sumptibus et expensis ministret cordas, troillia, ferraturam, batellos ferreos, bellerias, paaleria et alia munimenta et necessaria ad usum liberum et expeditum officium pulsandi. Materiam tamen novam, excepta materia troilliorum, quam episcopus tenebitur querere, fabrica Parisiensis ecclesie ministrabit. De campanis autem que de cetero fient, pronunciamus et ordinamus, quod ipse ponantur et ordinentur in campanili sive in turre, sufficienter instructe et apte ad pulsandum, absque sumptibus et expensis ipsius episcopi, exceptis cordis tantummodo, quas episcopus tunc ministrabit. Postmodum autem, tenetur ad omnia alia ministranda, prout de aliis que nunc sunt superius est ordinatum. Item, pronunciamus, statuimus et ordinamus quod episcopus Parisiensis, qui pro tempore fuerit, campanas ecclesie Parisiensis que nunc sunt et que erunt in processu temporis, quas in aliqua parte sui, propter frequentem usum pulsandi, debilitari contigerit, faciat, suis sumptibus, verti et ordinari ad saniorem, fortiorem seu meliorem partem campane, prout securius et commodius fieri poterit, ad evitandum periculum fractionis; ita tamen quod, si batelli et bande campanarum et paaleria de cupro indigeant aliqua reparacione, refectione seu eciam restauracione, fabrica ecclesie Parisiensis ministrabit materiam ferri et cupri de novo addendam; episcopus autem omnes alios sumptus et expensas, pro reparacione et sustentacione earumdem, ministrabit, secundum quod supra dictum est. Pronunciamus eciam quod episcopus Parisiensis campanas que nunc sunt faciat reponi in statum debitum et reparari et ressarciri, sumptibus propriis et expensis; ita quod libere de cetero possint pulsari, predicta forma nihilominus servata. Si vero contingat ex nunc aliquam campanam frangi, magnam vel parvam, si fractam contingat vitio materie ipsius campane, statuimus et ordinamus quod fabrica, in eo statu, teneatur ad restitutionem omnimodam ipsius campane; si vero accideret quod eadem fractura culpa, negligencia vel dolo alicujus vel aliquorum evenerit, ille vel illi cujus vel quorum causa vel occasione, propter eorum negligenciam, culpam vel dolum, dicta fractio contigerit, teneatur omnino ad restitutionem seu ad restaurationem seu ad refectionem ipsius campane fracte, quicumque sit ille et cujuscumque condicionis existat. Et juxta hoc, dicimus et pronunciamus quod fabrica ecclesie tenetur ad restauracionem et refectionem campane, que vocatur Pugnese, olim fracte, cum invenerimus ipsam fractam fuisse, vitio materie ipsius campane. Berfredum autem tenetur fabrica ecclesie facere et sustentare, suis sumptibus et expensis. Item, super tercio articulo capituli, videlicet de duabus mulieribus captis in Gallandia, in terra decani et capituli Parisiensis, per officialem Parisiensem, pronunciamus hoc modo : quod episcopus Parisiensis ressaisiat dictam terram aliquo signo sive aliqua re, nomine restitutionis, pro dictis mulieribus, quia non est probatum eas esse captas per episcopum sive per officialem, in casu pertinente ad juridictionem ecclesiasticam. Item, super quarto articulo, videlicet de quodam scriptore, Aristotile nomine, capto extra claustrum et terram ecclesie Parisiensis, per officialem Parisiensem, qui dicebatur tunc esse de familia domini Johannis Moreti, canonici Parisiensis, pronunciamus, statuimus et ordinamus episcopum seu officialem Parisiensem non teneri ad restitucionem dicti Aristotilis, cum non sit probatum dictum Aristotilem scriptorem tunc esse vel fuisse de familia dicti domini Johannis. Super quinto articulo, videlicet super custodia ecclesie Parisiensis, in vigilia et nocte assumpcionis beate Virginis, pronunciamus, ordinamus et statuimus quod, in dictis vigiliis et nocte, custodia ipsius ecclesie et justicia delinquencium tunc in eadem ad dictum solum episcopum pertineat, excepto dumtaxat choro dicte ecclesie; hoc addito, quod servientes dictorum decani et capituli, deputati ab eisdem tunc ad custodiendum claustrum eorum et partem paravisi ad eos pertinentem, possint, eciam armati, facere transitum, eundo et redeundo tantummodo, per dictam ecclesiam, ad claustrum et ad parvisum et eciam ad chorum : non tamen quod dictam ecclesiam tunc custodiant, nec eciam aliquem in eadem capiant, nec aliquam tunc justiciam exerceant, excepto choro tantummodo, in quo dicti servientes capituli et eciam proprii servientes canonicorum poterunt ad dictum chorum accedere, causa visitandi et custodiendi canonicos et alios, tunc divino officio mancipatos. Hoc eciam addito, quod, si contingeret aliquem de choro vel de familia capituli vel canonicorum tunc in dicta ecclesia delinquere, episcopus vel servientes ejus non, propter hoc, justiciabunt predictos, sed solum capitulum et canonici predicti. Et, si contingeret quod propter hujusmodi delicta eos caperent, ipsos incontinenti, cum fuerint requisiti, tenebuntur reddere dictis decano et capitulo et canonicis antedictis, ut per eos justicientur in premissis. Item, super sexto articulo, videlicet de operariis et servientibus in logia fabrice ecclesie Parisiensis et in fabrica fabri, pronunciamus quod ipsi operarii et servientes custodientes, ut moris est, in dicta nocte assumpcionis beate Marie virginis, ante logiam et fabricam predictas, non possint capi, absque causa racionabili, per dictum episcopum vel per servientes suos. In predicta autem logia nullum poterunt capere, in dicta nocte, nec alias, pro aliqua causa aut forefacto. Item, pronunciamus quod dictus episcopus faciat restitui dictis decano et capitulo duos enses, duos cutellos et unum bouclerium, qui fuerunt capti in dicta nocte violenter, in prefata logia. Item, de septimo articulo, videlicet de limitacione terre, quam habent canonici Sancti Dyonisii de Passu apud Sanctum Clodoaldum et in territorio ejusdem loci, pronunciamus quod, quando mete erunt ponende in fundis seu possessionibus aliquorum eos tenentium ab ecclesia Sancti Dyonisii et non ab episcopo Parisiensi, tunc limitatio fiet per canonicos Sancti Dyonisii dumtaxat, et non per episcopum. Si vero fundi limitandi sive eciam possessiones moveant ab utroque eorum, tunc fiet limitatio per utrumque. Item, super octavo articulo, videlicet de synodo, quantum ad capicerium Sancti Mederici, ordinamus, pro bono pacis, quod ex nunc capicerius, qui pro tempore fuerit, ad synodum episcopalem qui fieri consuevit Parisius, die lune post Cineres, veniat vel mittat sufficienter pro se, auditurus tantummodo mandata et monita salubria episcopi, que tangunt populum parrochialem ejus; alioquin, volumus et ordinamus quod idem capicerius, ipso facto, sentenciam suspensionis ab ingressu ecclesie incurrat, in qua maneat tamdiu ligatus, quousque solverit fabrice ecclesie Parisiensis decem solidos, nomine pene. De nono articulo, videlicet, si episcopus celebret in ecclesia Parisiensi, in exequiis alicujus defuncti, ordinamus quod oblaciones et aliud emolumentum pertineat ad ebdomadarium, sive ad illum cui incumbit facere officium illius diei. De decimo articulo, ordinamus quod, si aliqua moneta aurea offeratur ad manum alicujus celebrantis missam in majori altari ecclesie Parisiensis sive in alio altari retro, erit episcopi Parisiensis; si vero aurum offeratur in alia forma, erit illius ad quem diei officium pertinebit. De undecimo articulo, videlicet de sentencia excommunicationis lata ab officiali Parisiensi in illos qui detinebant arma quorumdam clericorum, capta in ecclesia Sancti Mederici, occasione cujusdam melleie ibi facte, nihil ordinamus, cum sentencia predicta fuerit revocata. De duodecimo articulo, videlicet de cereis qui ponentur super perticam que est in capicio, in exequiis defunctorum, ordinamus quod illi cerei, a quocumque ibi ponantur, sint totaliter illius ad quem officium diei pertinebit; si vero cerei ponantur circa altare a quocumque, erunt episcopi. De tercio decimo articulo, videlicet de sexaginta et decem et octo solidis petitis ab episcopo, pro candelabris ligneis factis de denariis fabrice ecclesie Parisiensis, pronunciamus episcopum ad solucionem eorum non teneri. Super articulis vero propositis ex parte domini Parisiensis episcopi, et primo, de ostio parvo a parte curie episcopi, pronunciamus et ordinamus quod de cetero remanebit obturatum. Item, de secundo articulo ipsius domini episcopi, videlicet de matriculariis, ordinamus ut supra in articulis capituli continetur. Item, de tercio articulo, ordinamus et pronunciamus quod satisfaciat eisdem matriculariis in duplis et semiduplis de novo institutis et de cetero instituendis, quemadmodum de antiquis in Parisiensi ecclesia observatur. Item, de quarto, videlicet de tribus servis petitis ab eodem episcopo, dicimus quod succentor et officialis Parisiensis eligant duos de servis capituli, secundum formam litterarum antiquarum super hoc confectarum, et de tercio fiat compensatio pro quadam serva seu ancilla debita capitulo ab episcopo, per litteras Odonis, quondam Parisiensis episcopi. Item, de quinto, videlicet de capellania fundata in ecclesia Parisiensi super fabricam ecclesie, cum constet per litteras episcopi et capituli eam fundatam fuisse de consensu eorumdem, dicimus et ordinamus quod remaneat eo modo quo est fundata. Item, de sexto pronunciamus et dicimus quod ad episcopum pertinet ecclesiastica juridictio, in illa parte vici ad Batellos, que est versus Secanam, salvis jure et libertate capituli Parisiensis, in alia parte vici que est juncta claustro, super qua nichil. ordinamus, cum in nos super hoc non fuerit compromissum. Item, de septimo articulo, videlicet de mota Papelardorum, ordinamus quod nichil proiciatur in aquam, per quod cursus aque valeat impediri, mota remanente ut prius. Item, de octavo articulo ordinamus quod presbiter Sancti Christofori ad synodum episcopi venire non teneatur. Item, de nono, scilicet de adventu capicerii Sancti Mederici ad synodum, et de decimo, videlicet de custodia ecclesie in vigilia assumpcionis beate Virginis, ordinamus ut supra in articulis capituli continetur. In cujus rei testimonium, sigilla nostra presentibus litteris duximus apponenda. Actum et datum in capitulo Parisiensi, anno Domini millesimo ducentesimo octuagesimo secundo, die lune post festum purificationis beate Marie virginis.

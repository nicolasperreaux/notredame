Guillelmus, thesaurarius Pontisarensis, prepositus terre Beate Marie Parisiensis de Andrisiaco, omnibus presentes litteras inspecturis, in Domino salutem. Notum facimus quod, in nostra presentia constitutus, Galterus de Curia et Agnes, uxor ejus, fide prestita, vendiderunt, pro quatuordecim libris Parisiensibus, capitulo Beate Marie Parisiensis, medietatem cujusdam gordi qui dicitur Chatel, quam habebant in Secana, apud Andrisiacum, in censiva scilicet Beate Marie Parisiensis, ab eodem capitulo imperpetuum pacifice possidendam; fide prestita, promittentes quod eidem capitulo dictam medietatem gordi, ad usus et consuetudines Francie, garantizabunt. Astrinxerunt etiam se predicti Galterus et Agnes ad hoc, sub ejusdem fidei religione, quod, si predictum capitulum super prefata medietate gordi molestari contingeret, vel si forte aliquis eandem medietatem gordi vellet retrahere, ipsi eidem capitulo omnia dampna et expensas quæ, occasione predicte molestationis sive retractationis, incurreret, plenarie resarcirent. Hujus autem venditionis constituerunt se plegios et garantizatores, ad usus et consuetudines Francie, fide prestita corporali, Michael, decanus de Andrisiaco, Guillelmus Feret, Germanus de Riveria, Guerinus Le Maaillet. Quittaverunt etiam hanc venditionem parentes dictorum Galteri et Agnetis, Richeudis scilicet de Ponte, Michael decanus, Germanus de Riveria et, Heudardis uxor ejus, Gerlendus de Curia, Odo de Curia, etc. Quod ut robur obtineat inconcussum, presentem paginam sigilli nostri munimine roboravimus. Actum anno Domini millesimo ducentesimo tricesimo tercio, mense novembri. LIBER SEPTIMUS. FRATRUM.

Ludovicus, Dei gratia Francorum rex, universis presentes litteras inspecturis, salutem. Noverint universi quod, cum magister et fratres domus Dei Parisiensis dederint et concesserint dilecto et fideli nostro R., Parisiensi episcopo, et ejus successoribus imperpetuum, quandam domum, quam habebant in Vico Novo, in civitate Parisiensi, quam Petrus Marescallus et Odelina, ejus uxor, tenent, ut dicitur, ad vitam suam, ad incrementum census sex librarum, in censiva et dominio dicte domus Dei, in recompensationem quadraginta duorum solidorum et sex denariorum Parisiensium capitalis census, quos habebat idem episcopus super domum que fuit Johannis le Chans clerici, super Parvum Pontem, et super domos sitas supra Parvum Pontem Parisius, que fuerunt Petri Marescalli et Henrici dicti Armigeri, castellani de Yssoduno, et liberorum ejus, sitas in censiva et dominio dicti episcopi; nos, premissa omnia volentes et acceptantes, si quid nobis juris competebat seu competere poterat in dicta domo, sita in Vico Novo, dicto episcopo et successoribus suis imperpetuum quittamus, salvo jure in omnibus alieno. Actum apud Sanctum Germanum in Laya, anno Domini millesimo ducentesimo quinquagesimo quarto, mense martio.

Universis, etc., magistri Lucas de Giffo, Guillelmus de Valle Grignosa, canonici Parisienses, et Guillelmus de Castro Nantonis, canonicus de Jergolio, salutem in Domino... De domo que fuit Johannis Ruffi, cum toto porprisio, dicimus quod dominus Johannes de Cortiniaco non probavit se vel predecessores suos esse vel fuisse in possessione vel quasi exercendi jurisdictionem vel justitiam in dicto loco, nec investiendi vel devestiendi emptores vel venditores dicti loci, nec levandi vel percipiendi talliam sive corveiam ab habitatoribus dicti loci. Et ideo ei silencium imponimus per arbitrium nostrum, quantum ad predicta, videlicet quantum ad possessionem vel quasi justiciandi extra dictum locum habitatores dicti loci; hoc modo, scilicet quod venient ad ejus citationes, et respondebunt coram eo vel ejus mandato, cum venerint et responderint coram predecessoribus suis vel eorum mandatis. De aliis autem hostisiis in villa de Suilliaco existentibus, dicimus predictum dominum Johannem et predecessores suos esse et fuisse in possessione vel quasi investiendi et devestiendi emptores et venditores earumdem, justitiandi habitatores earum, levandi seu percipiendi tallias et corveias ab habitatoribus earum, secundum quod levare et percipere consuevit, et cogendi seu compellendi habitatores dictarum hostisiarum ad solvendum redditus, reddibiciones et obvenciones que debentur capitulo Parisiensi, cum a dicto capitulo vel ejus mandato fuerat requisitus. Unde possessionem vel quasi per arbitrium nostrum adjudicavimus eidem. De prediis autem rusticis seu ruralibus, adjudicamus possessionem vel quasi investiendi et devestiendi emptores et venditores dictorum prediorum capitulo Parisiensi, et etiam capiendi, saisiendi et arrestandi in dictis prediis, pro redditibus, reddibitionibus et obvencionibus ruralibus, debitis de dictis prediis capitulo supradicto. De dirucione autem furni et de captione Leonardi, tunc servientis capituli, dicimus quod predictus dominus Johannes faciet super hiis dicto Parisiensi capitulo vel uni de capitulo, nomine capituli, emendam tantummodo manualem, et hoc sufficiat dicto capitulo; hoc excepto, quod idem dominus Johannes dictum furnum refici faciet, nisi dictum capitulum dicto domino Johanni deferat in hac parte; super aliis articulis in predictis litteris compromissi contentis utrique parti silentium imponentes. Datum anno Domini mcclix, die martis ante festum beati Thome apostoli.

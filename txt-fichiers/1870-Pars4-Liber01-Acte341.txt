Ludovicus, Dei gratia Francorum rex, notum facimus universis, tam presentibus quam futuris, quod, cum, sicut datum est nobis intelligi, Adam de Soisiaco thesaurarius Nivernensis, Johannes de Soisiaco, miles noster, et Robertus de Soisiaco, miles, fratres, unanimiter dederint imperpetuum et assignaverint, ob remedium animarum defuncti Ade de Soisiaco, militis, genitoris sui, et Ysabellis, quondam uxoris ejusdem Ade, genitoris eorum, et aliorum predecessorum suorum, terras, possessiones et redditus infrascriptos, ad quandam capellaniam instituendam apud Soisiacum, et ad sustentationem unius capellani, qui, pro animabus eorumdem, in dicta villa, quinquies in septimana, qualibet die illarum quinque dierum, unam missam per se, vel per alium, si impedimentum legitimum habuerit, tenebitur celebrare; quos siquidem redditus capellanus, qui pro tempore dictam capellaniam obtinebit, percipiet annis singulis et habebit, videlicet : unam domum, sitam apud Soisiacum, que fuit, ut dicitur, defuncti Hardi; item, septem arpenta terre arabilis, sita apud Soisiacum, videlicet tria arpenta juxta Secanam, prope terram Ade majoris, et duo arpenta et dimidium, in duabus peciis, subtus domum Petri Raimbout; item, arpentum et dimidium super vicum de Mareis; item, unum arpentum vinee supra Noam, et dimidium arpentum en Dorel; item, totam decimam quam habere dicebantur apud Coudray, tam in blado quam in vino et in granchia de Coudray, et quidquid habebant in hospitibus suis de Coudray et eorumdem masuris, tam in censibus quam aliis quibuscumque, videlicet super masuram defuncti Bertaudi Goes, quindecim solidos annui census; super masuram Stephani Coquillart, tres solidos; super masuram Auberti Godefroy, tres solidos; super masuram Ysabellis la Begeuse, quatuor denarios et obolum; super masuram relicte defuncti Guillelmi Godin, septem denarios et unam pitam; super masuram Borderii, septem denarios et unam pitam; super masuram Richerii, quartam partem unius droiture; super masuram Garini Tiete, dimidiam droituram; super masuram Petri Cholet et Thephanie, uxoris quondam defuncti Guillelmi Champion, dimidiam droituram, excepta tantummodo in dictis hospitibus justitia per quam mors vel membri mutilatio sequi potest; nos, donationem hujusmodi ratam habentes, volumus et concedimus ut predictus capellanus, quicumque pro tempore fuerit ad dictam capellaniam deputatus, teneat, percipiat et habeat terras, possessiones, redditus et alia supradicta, pacifice et quiete, absque coactione vendendi vel extra manum suam ponendi, salvo in aliis jure nostro, et etiam salvo jure in omnibus alieno. Quod ut ratum et stabile permaneat in futurum, presentibus litteris nostrum fecimus apponi sigillum. Actum in castris, ante Carthaginem, anno Domini m ducentesimo septuagesimo, mense augusto.

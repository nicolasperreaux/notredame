Universis presentes litteras inspecturis, decanus et capitulum Parisiense, salutem in Domino. Cum domus nostra de Macholio minaretur ruinam, nos, pensata utilitate ecclesie nostre, dictam domum, retentis nobis granariis, excepto uno, dedimus et concessimus domino Andree, presbitero de Macholio, quoad vitam ipsius presbiteri possidendam; ita videlicet quod dictus presbiter tenebitur reficere pignaculum dicte domus a parte anteriori, et muros tam dicte domus quam orti reparare et reficere, ac novos caminos, fenestras novas, hostia nova, et portam novam in dicta domo facere, et eandem domum, hiis factis, quamdiu vixerit in bono statu tenere. Tenebitur etiam dictus presbiter canonicos ecclesie Parisiensis, servientes aut nuntios eorumdem, divertentes ad domum predictam, recipere et hospitari, sive equites fuerint sive pedites; sed hoc tamen erit cum sumptibus eorumdem; et insuper predicta domus, post decessum ipsius, ad nos cum omni sua melioratione revertetur. Nos autem in premissis omnibus et singulis faciendis et reparandis, ut dictum est, juvabimus ipsum in quindecim libris Parisiensibus in pecunia numerata. Debet autem dictus presbiter predicta facere et reparare secundum consilium dilectorum concanonicorum nostrorum Guillelmi de Courtiriaco, archidiaconi Pruviniensis, et Radulphi de Chivriaco, quos in hiis providendis et faciendis posuimus loco nostri; et super omnibus et singulis conventionibus predictis debet idem presbiter nobis dare litteras reverendi patris archiepiscopi Senonensis. In cujus rei testimonium, sigillum nostrum duximus presentibus litteris apponendum. Datum anno Domini mcc quinquagesimo secundo, mense decembri.

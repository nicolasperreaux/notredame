Datum per copiam sub sigillo curie archidiaconi Parisiensis. Omnibus presentes litteras inspecturis, Reginaldus, miseratione divina Parisiensis ecclesie minister indignus, eternam in Domino salutem. Notum facimus quod in nostra comparuerunt presencia dilecti filii Johannes, presbiter parrochialis Sancti Johannis de Gravia, Petrus Montum, civis Parisiensis, et Johanna, ejus uxor; exposueruntque nobis dicti Petrus et Johanna se propositum habere et habuisse fundandi, ob divini cultus augmentum et tam suarum quam parentum et antecessorum suorum animarum salutem, capellaniam quandam, et quod, ob specialem amorem quem ad ecclesiam Sancti Johannis de Gravia gerebant, de cujus parrochia erant, ut dicebant, eam in ipsa instituere proposuerant. Sed ipsi attendentes, ut dicebant, verbum apostoli dicentis Spiritum nolite extinguere; ne de ipsis prophetatum videretur, Fenerunt usque ad partum et non est virtus pariendi, ipsam fundabant ex nunc in ecclesia antedicta; in qua capellania quisdam presbiter celebraret de cetero de defunctis, pro animabus predictorum et omnium fidelium defunctorum. Ad cujus presbiteri sustentationem, assidebant et donabant ex nunc quatuordecim libras Parisienses annui redditus, percipiendas quatuor terminis Parisius consuetis, in quadam domo sita, ut dicitur, ante dictam ecclesiam; et post eorum decessum, totam domum. Ut autem quicumque dictam capellaniam post eorum decessum habuerit, ad serviendum in ea forcius alligetur vincula enim illius alligatura salutaris, asseruerunt se velle, quod statim, cum eam adeptus fuerit, teneatur jurare, quod, elapso mense a die adeptionis sue, continuam et perpetuam residenciam faciet in parrochia Sancti Johannis, vel in parrochia Sancti Gervasii, si ibi commodius mansionem habeat, prope ecclesiam Sancti Johannis, bona fide; quod intererit, singulis diebus matutinis, majori misse, vesperis et mortuorum vigiliis in dicta ecclesia Sancti Johannis, bona fide; quod, nisi sit sacerdos, se promoveri faciet in sacerdotem infra annum; quod celebrabit ad minus quater in satimana de defunctis, pro animabus predictorum et omnium defunctorum fidelium, nisi haberet impedimentum legitimum, quod, si esset diuturnum, substituet, quousque illud impedimentum cesset, alium loco sui, qui intersit horis, mortuorum vigiliis, et quater ad minus celebret in satimana de defunctis in dicta ecclesia, ut est dictum; quod non alienabit dictam domum nec in toto nec in parte; quod eam bona fide sustentabit; quod libros, calicem et ornamenta, que in capellania invenerit, fideliter conservabit, et, si aliqua ex ipsis tempore suo perderentur, ea restituet capellanie supradicte; quod in oblationibus quibuscumque, ad manum suam, dum celebrabit, devenientibus, nichil percipiet, sed omnia restituet presbitero parrochiali predicte ecclesie Sancti Johannis vel ipsius mandato ad hoc deputato; quod non sollicitabit parrochianos dicte ecclesie Sancti Johannis in ipsa ecclesia vel extra, quod sibi dent pro missis celebrandis; quod, infra octo dies, a tempore receptionis sue, ibit ad presbiterum parrochialem Sancti Johannis, et prestabit ei fidelitatis juramentum, quod non impetrabit gratiam vel indulgentiam a domino papa, nobis seu successoribus nostris, vel aliis quibuscumque, quod non adimpleat omnia supradicta, et quod, si sibi concederetur vel impetraretur gratia seu indulgentia quod non observaret predicta vel aliquod premissorum, ea nullatenus uteretur. Asseruerunt etiam se velle quod, nisi dictus capellanus observaret omnia supradicta, quod nos vel successores nostri sive officiales Parisienses, denunciatione alteri nostrum a presbitero parrochiali seu aliis honestis viris, ex caritate non ex odii fomite, facta, de defectu ipsius capellani vel inhonestate vite inquisita veritate de plano, sine strepitu ipsum pugniamus, prout expedire viderimus, per substractionem proventuum seu alia pena, vel eciam, si justum fuerit, per privationem beneficii, et detur alteri facienti onus ejus; quod dictus capellanus celebret super altare sancti Leonardi, nisi adeo competens a presbitero parrochiali Sancti Johannis assignaretur eidem; quod dictus presbiter parrochialis teneatur ipsi capellano, celebrare volenti, providere de altari benedicto, clerico, candela, ostiis, vino, aqua ad celebrandum et carbonibus tempore hiemali, quando aliis in ecclesia sua celebrantibus ministrabit carbones; quod dictus capellanus, cantatis matutinis et prima parrochie, possit celebrare, quandocumque voluerit, nisi predicaretur in ecclesia, vel nisi aliqua missa esset incepta : que si incepta fuerit, et capellanus, dum cantabitur, se velit parare ad celebrandum, statim post eam licenter valebit celebrare post ipsam, nisi tunc cantari debeat magna missa; et tunc, dum cantabitur, poterit se ad celebrandum, si voluerit, parare, et statim, ipsa expleta, celebrare. Et omnes oblationes, quacumque hora celebret, erunt parrochialis presbiteri, sicut superius est expressum. Si autem contingeret quod aliqua nominatim legaretur eidem, seu in visitationibus infirmorum vel aliis casibus ei darentur, sicuti aliis presbiteris in dicta ecclesia morantibus, vel eam frequentantibus, voluerunt quod licite recipere posset ea. Quod, si capellano celebrare volenti denunciaretur a parrochiali presbitero vel ejus mandato, quod expectaret mulierem purificandam, vel post desponsationem ad ecclesiam venire volentem, vel corpus ad ecclesiam deferendum, vel aliquos fideles anniversarium celebrare volentes, expectare teneatur in quolibet istorum casuum per spatium temporis quo posset una missa sine nota celebrari; et, si, elapso secundum estimationem ipsius capellani, bona fide, hujusmodi spacio, predicti ad ecclesiam non venirent, parati statim audire missam, poterit dictus capellanus licite celebrare, nec presbiter parrochialis poterit eum, eo quod cantaverit, molestare. Quod, cum capellanus fidelitatis juramentum presbitero parrochiali fecerit, ut dictum est, presbiter statim dicat ipsi capellano vel clerico, si nondum sit promotus :  Et ego vobis promicto quod omnia in litteris vestre fundationis contenta ad me pertinencia servabo vobis bona fide, et quod ero vobis curialis et favorabilis in omnibus que decebit.  Asseruerunt etiam quod sibi ad dictam capellaniam presentationem, cum quo vellent onere, dum viverent, et alteri ipsorum qui superviveret, retinebant. Post ipsorum vero decessum, volebant quod ad filium suum primogenitum tunc viventem, et, post ipsius filii decessum, ad religiosos viros abbatem et conventum de Becco Helloini, Rothomagensis dyocesis, presentacio cum suprascripto onere facienda nobis et nostris successoribus deveniret; ita quod nos et successores nostri habeamus in hujusmodi beneficio omne jus quod habemus in beneficiis ad que nobis presentatur. Addentes se velle quod, si post eorum decessum ad dictam capellaniam reciperetur aliquis, qui, per oblivionem vel occupationem, non jurasset predicta, presbiter parrochialis denunciare teneretur nobis seu successoribus nostris, quod quicumque dictam capellaniam habebit, tenetur jurare se facturum premissa, ut nos ve successores nostri, intellecta veritate, velimus et debeamus vocare ipsum receptum et compellere eum ad prestandum juramentum hujusmodi, juxta voluntatem fundancium dictam capellaniam, quam decens Legitur in codice, sed perperam : cum eo qui cantaverit. est adimplere. Dictus autem presbiter recognovit coram nobis, quod ipse predicta omnia pro se et successoribus suis concedebat et volebat; supplicavitque nobis, et eciam dicti Petrus et Johanna humiliter supplicarunt ac devote quod nos vellemus et approbaremus predicta. Nos autem, pium factum dictorum Petri et Johanne ac honestum consensum dicti presbiteri benigno favore prosequentes, omnia supradicta volumus, concedimus, approbamus et ea auctoritate nostra confirmamus, sigilli nostri munimine munientes. Actum anno Domini millesimo ducentesimo sexagesimo secundo, mense maio.

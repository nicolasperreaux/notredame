... Datum Parisius, anno Domini m ccc xxv mense martio. Philippus, Dei gratia Francorum rex, notum facimus universis, presentibus et futuris, quod, cum dilectus Johannes Hauderici, civis Parisiensis, valletus noster, quadraginta libras Turonenses annui redditus et perpetui, quas in thesauro nostro, ratione uxoris sue, filie defuncti Rogeri, quondam scutiferi nostri, ex donatione dudum eidem Rogero per nos facta, percipit annuatim, in fundacionem seu dotationem cujusdam capelle perpetue partem unam, et reliquam in alios pios usus, tam pro dicti Rogeri quam pro ipsorum conjugum animarum salute, proponat convertere, sicut dicit; nos, ipsius laudabile propositum approbantes ipsumque in eo gratiose confovere volentes, eidem Johanni, tam sua quam ipsius defuncti consideratione, concedimus per presentes, quod ipse dictum redditum in hujusmodi pios usus convertere valeat, quodque capellanus, qui capellaniam, quam ex premissis fundari continget, tenebit pro tempore, partem seu porcionem ad fundationem seu dotationem ejusdem capellanie de dicto redditu assignatam, illique in quos partem alteram, ad opus piorum usuum, transferri contigerit, eam habeant, teneant et possideant pacifice, libere et quiete ac perpetuo, absque coactione vendendi vel extra manum suam ponendi, seu prestandi propter hoc nobis vel quibuscumque nostris successoribus financiam qualemcumque, nostro in aliis et alieno in omnibus jure salvo. Quod ut ratum et stabile perseveret, presentibus litteris nostrum fecimus apponi sigillum. Datum Parisius, anno Domini m trecentesimo nono, mense februario.

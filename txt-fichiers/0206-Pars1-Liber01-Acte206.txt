 Anno Domini MCC sexagesimo sexto, die jovis proxima post festum  beati Andree apostoli, in domibus domini episcopi Parisiensis, Parisius, in aula inferiori, hora prima, comparuit personaliter dominus Johannes dictus de Demmiete, filius illustrissimi regis domini Ludovici, Dei gratia Francorum regis, petens se admitti ad homagium feodi episcopi Parisiensis, scilicet castri et castellanie de Monte Gayo, de quo debebat esse homo et fidelis episcopo Parisiensi, ratione uxoris sue, filie olim bone memorie Odonis ducis Burgundie, qui, priusquam iter arriperet transmarinum, erat homo et fidelis domini episcopi, nomine dicte filie sue, nunc uxoris dicti domini Johannis. Quem reverendus pater Reginaldus, protestatione prehabita de jure suo quantum ad feodum de Cloia, quod esse solebat de feodo de Monte Gayo et nunc est divisum, de quo habere debet episcopus Parisiensis viginti libras annui redditus super feodum Montis Gaii, quod, nisi dominus J. compositionem istam acceptaverit, quod dominus episcopus habeat liberum recursum ad feodum suum de Cloya, ad homagium recepit, et ipsum Johannem per anulum aureum de dicto feodo investivit, salvo racheto suo. Dictus autem Johannes sibi fecit homagium et fidelitatem de dicto feodo, ut dictum est, in presencia multorum, scilicet domini Arnulphi et domini Gaufredi de Villeta, militum de consilio domini regis, et multorum aliorum qui venerant cum ipso Johanne. Item ad hoc vocati fuerunt et presentes fuerunt de ecclesia Parisiensi : magister Gaufridus decanus, Guillelmus Garnerus archidiaconi in ecclesia Parisiensi, Clemens in ecclesia Laudunensi, Petrus precentor Senonensis, Simon de Sepera, Gaufridus officialis Parisiensis, Lucas de Giffo, Hugo de Pontisara et dominus Johannes deTressolio, canonici Parisienses; magister Stephanus de Ryomo, Sancti Germani Parisiensis Autissiodorensis, Amalricus et Johannes, Sancti Marcelli canonici, et multi alii qui ad hec convenerant in loco predicto. Ante receptionem predicti homagii conventum extitit inter dictos dominum Arnulphum militem et Gaufridum officialem , quod dominus episcopus haberet pro racheto suo feodi et retrofeodorum pertinendum ad ipsum VIIIC libras Turonenses.

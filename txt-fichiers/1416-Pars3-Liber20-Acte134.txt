Philippus, Dei gracia Francorum rex. Notum facimus universis, tam  presentibus quam futuris, quod, cum capitulum Parisiense, sumpta occasione ex reparacione Magni Pontis Parisiensis, quem nos fecimus reparari, loco plancharum lignearum ipsius pontis, quas, quando deficiebant, dictum capitulum reficiebat pro utilitate sua, quemdam arcum lapideum ordinaverit fieri et construi ad proprios sumptus suos; nos volumus et concedimus dicto capitulo, quod illam eandem droyturam et omne illud idem jus, quam et quod habebat idem capitulum in dictis planchis et in loco ubi erant site, habeat dictum capitulum in arcu supradicto et in loco ubi erant dicte planche; ita quod per hoc nobis et dicto capitulo nullum jus novum acquiratur nec antiquum minuatur, et quod mete ferree ponantur et sint perpetuo ibidem, prout arcus, positus sive situatus loco dictarum plancharum, in longum et latum se protendit. Quod ut ratum et stabile permaneat in futurum, presentibus litteris nostrum fecimus apponi sigillum. Actum Parisius, anno Domini millesimo cc octogesimo quarto, mense octobri.

Videlicet, quod ipsi confratres et confratria, prout jam est inceptum, constituent, fundabunt et complebunt ecclesiam, hospitale cum campanis et cimiterio, quodque in dicta ecclesia fundabunt, instituent et dotabunt canonias, prebendas, capellanias et alia beneficia, quorum collacio ad nos solum et in solidum pertinebit, et quorum presentacio fiet in modum qui sequitur, videlicet : quod de tribus prebendis quas jam in hospitali predicto asserunt se fundasse et de quadraginta libris Turonensibus annui et perpetui redditus dotasse, videlicet viginti libris Turonensibus, pro grossis fructibus, et aliis viginti, pro omnibus distribucionibus, diurnis et nocturnis, nos, de gracia speciali, volumus et concedimus, quod magistri et gubernatores hospitalis predicti, ad primam de predictis tribus prebendis, nobis personam ydoneam presentabunt; et nos eidem persone dictam primam prebendam canonice conferemus, ac nos secundam, pleno jure, persone, de qua expedire viderimus, conferemus; ad terciam vero dicti magistri et gubernatores nobis personam ydoneam nominabunt et eam presentabunt, cui dictam prebendam terciam conferemus; et sic deinceps vicissim fient collaciones et presentaciones dictorum beneficiorum, fundatorum et fundandorum in loco predicto. Et est sciendum, quod quicumque, nunc et in posterum, beneficiati fuerint in ecclesia et hospitali predictis, cujuscumque dignitatis, personatus aut condicionis existant, sunt et erunt perpetuo de choro nostre Parisiensis ecclesie, nobisque, in correctione, punicione et in omnibus aliis, sine aliquo medio, subditi nobis erunt; et in receptione ipsorum, presentibus dictis gubernatoribus, et confratribus, aut mandato ipsorum, si voluerint interesse, presentibus, nobis prestabunt et facient juramentum, quod nobis debitam reverenciam et obedienciam exhibebunt, jura et honorem nostre ecclesie, pro posse, servabunt, residenciamque continuam in dicto loco facient, racione beneficiorum, que in dicta ecclesia obtinebunt, quodque, infra annum, legittimo impedimento cessante, ad presbiteratus ordines se facient promoveri; ac, die qualibet, missam ac divinum servicium debite celebrabunt, nisi legittime fuerint impediti; quo casu per aliam personam ydoneam id facere tenebuntur... Et, si futuro tempore, per confratres seu gubernatores hospitalis predicti, recipi contigerit aliquas personas, quecumque fuerint, in hospitali predicto, pro servicio pauperum vel alia justa de causa, sive clerici vel laici viri, vel mulieres, aliquod signum vel religionis aliquem habitum defferentes, ille persone erunt nobis subjecte in omnibus casibus visitacionis, correctionis et punicionis et aliis quibuscumque. Nos vero, consideracione omnium premissorum, et, ut devocio dictorum confratrum et aliorum Christi fidelium augmentetur, annis singulis, in dominica post festum Sancti Sacramenti, promittimus dictos hospitale et ecclesiam processionaliter visitare et unam missam sollemnem, die predicta, inibi celebrare; propter quod, confratres et magistri predicti, graciose et motu proprio, promiserunt, annis singulis, reddere et solvere nobis, perpetuo, decem libras Parisienses annui et perpetui redditus, dicta die, propter celebracionem dicte misse, donec eas admortiaatas acquisiverint, et eas nobis duxerint assignandas. Et quia capicerios predicte nostre ecclesie Sancti Mederici, qui sunt et qui pro tempore fuerint, et dictam ecclesiam volumus servare indempnes, de voluntate dictorum confratrum et assensu capiceriorum ipsorum, ita duximus ordinandum : quod confratres et confratria supradicti dictis capiceriis et successoribus eorumdem, pro omnibus, que racione constructionis et edificacionis dictorum hospitalis et ecclesie possent petere in futurum, decem libras Parisienses reddituales, videlicet, cuilibet, centum solidos, in festo nativitatis Domini, solvere et reddere tenebuntur, annis singulis;. quod, si aliqui parrochiani dicte ecclesie Sancti Mederici in dictis hospitali, ecclesia vel cimiterio suam elegerint sepulturam, quartam partem de jure eis debitam percipient, sine contradictione aliqua, et habebunt, nisi ipsi, racione dicte quarte, aliam financiam vel composicionem fecerint cum magistris hospitalis et ecclesie predictorum, vel heredibus seu executoribus illorum, qui predictas elegerint sepulturas... Datum et actum in nostro capitulo, anno Domini millesimo ccc vicesimo nono, die jovis in festo exaltacionis Sancte Crucis.

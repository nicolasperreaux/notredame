Noverint universi, presentes pariter et futuri, quod ego Petrus de Chambliaco, capellanus domine regine Francie, recepi a viris venerabilibus magistro Alberico et Guillelmo Pullo, canonicis Parisiensibus, ducenta et quadraginta arpenta nemorum Beate Marie Parisiensis, que sunt in prepositura Vernoti, a me et heredibus meis in perpetuum tenenda et jure hereditario possidenda. Que ducenta et quadraginta arpenta extirpari debent a Pascha proximo preterito infra duos annos, nisi terminus extirpandi ea per predictos A. et G. vel per capitulum Parisiense fuerit prorogatus. Ego autem et heredes mei in perpetuam successionem tenebimur reddere de quolibet predictorum arpentorum supramemoratis A. et G., et successoribus suis, quantum ad hoc, quatuor denarios Pruvinenses censuales ad terminos aliarum censivarum eorumdem nemorum, et ad locum ubi alie censive ipsorum nemorum reddi consueverunt, et preterea decimam numeratam in campis; salva eisdem canonicis justicia sua et jure suo, sicut justiciam et jus habent in aliis censivis supradictorum nemorum, quas Berruerus de Borron, miles, et multi alii tenent de ipsis. Et sciendum est quod in eadem censiva nec ego nec heredes mei facere poterimus fortericiam vel aliquid quod ad fortericiam pertineat. Quod ut ratum et stabile perseveret, presentibus litteris sigillum meum apponere dignum duxi. Actum anno Domini mccxxviii, mense aprilis.

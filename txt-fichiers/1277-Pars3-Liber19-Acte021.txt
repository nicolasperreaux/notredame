Philippus, Dei gracia Francorum rex, omnibus ad quos littere presentes pervenerint, salutem. Cum ad ecclesiam Parisiensem specialem nostre dileccionis intendamus affectum, eam pre ceteris et ampliare volumus et honorare. Unde cum, crescentibus per Dei gratiam ipsius facultatibus, plures etiam et magis ydoneos circa ministerium divinum desideret servientes, statuimus ut, si infra reditum nostrum episcopatum Parisiensem vacare contigerit, quod circa matriculariam seu capiceriam ejusdem ecclesie fuerit corrigendum, de assensu et consilio avunculi nostri domini Willelmi, venerabilis Remorum archiepiscopi, ad provisionem Hervei decani et Petri cantoris Parisiensis, emendetur. Nos autem quicquid in ipsis circa predicta ministeria fuerit ordinatum, ratum esse volumus et sigillo nostro confirmamus. Actum Parisius, anno incarnati Verbi mcxc, mense junio.

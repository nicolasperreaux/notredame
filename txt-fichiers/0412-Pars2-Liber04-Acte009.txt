Inter cetera apostolorum predicamenta, etc. Rainoldus, non meis exigentibus meritis, sed gratia preveniente Redemptoris, Parisiacensis episcopus, notum fieri volo omnibus coepiscopis nostris, presbiteris, diaconibus, seu cunctis utriusque ordinis, clericorum scilicet ac monachorum, tam presentibus quam et futuris per ventura tempora succedentibus , qualiter canonici Sancte Marie Parisiace sedis nostram serenitatem adierunt, humiliter deprecantes ut, ob amorem Dei omnipotentis et sancte Marie ejus genitricis atque sancti Petri apostoli et sancti Mederici confessoris, et ut memoria nostra ac successorum nostrorum in eorum loco perpetualiter habeatur, quoddam altare in honore sancti Petri et sancti Mederici dedicatum, in suburbio Parisius, eis in perpetuum possidendum concederemus; quod ita et fecimus, archidiacono nostro Elisiardo, ex cujus ministerio est, assensum prebente; eo videlicet ordine ut, quamdiu Herbertus, noster canonicus, advixerit, prefatum altare teneat; post discessum vero ejus, canonicis Sancte Marie perpetualiter concedo, absque alicujus contradictione vel donatione seu venditione, et ut nunquam amplius nobis seu posterioribus nostris aliquid debitum vel servitium persolvent, nisi tantum eulogias, sed absque ulla inquietudine alicujus episcopi seu archidiaconi, ab hodierna die et deinceps, supradicti canonici Sancte Marie prefatum altare cum ecclesia, et quicquid ad eum pertinere videtur, secure teneant atque possideant. Et ut hec descriptio majorem per tempora obtineat vigorem, coram nostris fidelibus et sancta sinodo, manu propria eam subterfirmavimus , manibusque archidiaconorum nostrorum ceterorumque clericorum corroborandam tradidimus. Si quis autem, quod futurum non credo, post mortem nostram, aut episcopus loco nostro succedens, seu archidiaconus vel aliqua persona, contra hoc scriptum surgens, infringere conaverit, sciat se, ex auctoritate Patris et Filii et Spiritus Sancti et sanctorum Patrum nec non et ex ministerio nostro, excommunicatum, sitque ei pars cum Dathan et Abiron in inferno exteriori, ibique claudatur picæo caverno, nisi resipuerit, et ad emendationem seu satisfactionem, ante altare Sancte Marie cujus dominio traditus est, penitendo confugerit. S. Rainoldi, Parisiorum episcopi.

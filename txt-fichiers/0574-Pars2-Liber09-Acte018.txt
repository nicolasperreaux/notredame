Blanclia, comitissa Trecensis Palatina, omnibus presentes litteras inspecturis, in Domino salutem. Ad universitatis vestre volo notitiam pervenire, quod, cum inter me, ex una parte, et decanum et capitulum Parisiense, ex alia, super infractione ville de Roseto et domus capituli et mercati, et super amputatione pedis servientis ecclesie Parisiensis, coram venerabilibus patribus M. episcopo etF., decano Aurelianensi, auctoritate apostolica judicibus delegatis, contentio verteretur; tandem, mediante industria judicum predictorum, hujusmodi compositionis forma inter nos intercessit. Quod ego omnes illos qui dictas infractiones et amputationem pedis fecerunt, sive opem tulerunt, ob reverentiam ecclesie Parisiensis, bona fide feci venire a Sancto Leofredo usque ad ecclesiam Parisiensem, et deinde in capitulum Parisiense, discalciatos et in pura tunica; qui ibidem dictas infractiones et pedis amputationem in Parisiensi capitulo emendarunt, et decem marcas argenti pro emenda Parisius persolverunt. Apud Rosetum vero discalciati et in pura tunica, ab introitu ville, die dominica, hora tertia, usque ad ecclesiam profecti sunt per mercatum. Domino quidem Miloni, vel capitulo pro ipso Milone, nichil fuit penitus emendatum. Ceterum, per predictam emendam, nullum mihi sive comiti Campanie nec capitulo Parisiensi fiet prejudicium, quoad proprietatem vel possessionem juris; sed omnia erunt in eodem statu in quo erant antequam dominus Milo hominem capi fecisset, cui fecit amputari pedem propter raptum, acsi nunquam predicta forefacta infractionum et amputationis pedis facta fuissent, nec emende pro eis facte fuissent. Ne igitur super hiis aliquis dubietatis scrupulus emergeret tempore procedente, has litteras, sicut condictum fuerat, prefato concessi capitulo, sigilli mei testimonio communitas. Actum anno Domini MCCXIIII, mense februario.

Universis presentes litteras inspecturis, officialis curie Parisiensis, salutem in Domino. Notum facimus quod, in nostra presencia constitutus, Rolandus de Galandia, decanus de Balneolis, recognovit se emisse a domino Henrico, succentore ecclesie Parisiensis, nomine capituli Parisiensis, bladum et vinum precarie Sancti Stephani, quam capitulum predictum habet annuatim, apud Balneolos : silicet bladum et vinum trium annorum proximo futurorum, quolibet dictorum trium annorum pro triginta libris Parisiensibus. De quibus triginta libris, quolibet anno, ut dictum est, reddendis, promisit idem Roulandus, fide in manu nostra prestita corporali, se soluturum dicto capitulo vel domino succentori, predicto nomine capituli, terciam partem in purificacione beate Marie virginis, totidem in Pascha sequenti, et totidem in subsequenti festo beati Johannis Baptiste, etc. Datum anno Domini m cc l iiii, mense junio.

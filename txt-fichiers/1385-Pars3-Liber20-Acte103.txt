Omnibus presentes litteras inspecturis, officialis curie Parisiensis, salutem in Domino. Notum facimus quod nos, anno Domini mccxl nono, mense septembri, inspeximus diligenter testamentum defuncti domini Johannis Lyssoart, canonici Sancti Thome de Lupera, sigillo curie Parisiensis sigillatum; et, inter alia, vidimus et legimus hanc clausulam, cujus tenor talis est :  Item lego Johanni clerico, filio Guillelmi Pictoris Anseris, quadraginta solidos Parisienses annui census, percipiendos annuatim, Parisius, supra domum Bonardini aurifabri, sitam supra Magnum Pontem; ita quod, post decessum predicti Johannis clerici, predicti quadraginta solidi Parisienses annui census deveniant ad opus captivorum Sancti Maturini Parisiensis. In cujus rei testimonium, etc.

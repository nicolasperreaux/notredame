Omnibus presentes litteras inspecturis, officialis curie Parisiensis, salutem in Domino. Notum facimus quod, in nostra presencia constitutus, dominus Thomas de Castro Forti, presbiter, vicarius Beati Victoris in ecclesia Parisiensi, recognovit in se onus suscepisse, pro magistro Petro de Lupecenis, de decem solidis annui redditus, solvendis singulis annis in posterum, in octabis beati Dyonisii, ecclesie Parisiensi, ad opus unius lampadis, site in ecclesia Parisiensi, prope parvum hostium predicte ecclesie versus claustrum, ante vitream in qua picta est assumptio beate Virginis, ut dicebat. Promisit etiam idem Thomas, fide in manu nostra prestita corporali, quod predictos decem solidos, quam citius poterit, assignabit in manu mortua, in certo loco, ubi commode et sufficienter capi poterunt annuatim, et quod interim solvet singulis annis decem solidos superius annotatos. De hiis autem omnibus adimplendis, prefatus Thomas omnia bona sua mobilia et immobilia, presencia et futura, ubicumque sint et fuerint, eidem ecclesie Parisiensi, pignoris et ypothece titulo, obligavit. In cujus rei testimonium, presentes litteras, ad peticionem dicti Thome, sigillo Parisiensis curie fecimus roborari. Datum anno Domini mccxliii, mense decembri

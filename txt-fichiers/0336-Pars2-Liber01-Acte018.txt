Petrus Leonis, Dei gratia, sedis apostolice presbyter cardinalis et legatus, venerabili fratri St., Parisiensi episcopo, et universo Beate Marie matricis ecclesie capitulo salutem et benedictionem. Ad hoc a Romana ecclesia in Gallia destinati sumus, ut stabilienda stabilire et confirmanda, prestante domino, confirmare debeamus. Quapropter constitutionem quam, communi voto et assensu, de septem modiis frumenti sex ecclesiarum, de ecclesia videlicet Orliaci duobus, de Civiliaci uno, de Casteneti uno, de Balneoli uno, de Cristoili uno, de Succiaci uno, pro matricis ecclesie vestre utilitate atque servitio Dei in ea amplificando, Domino inspirante, fecistis, laudamus et apostolica auctoritate confirmamus; statuentes ut nulli archiepiscopo, episcopo, archidiacono vel alicui ecclesiastice secularive persone hanc pii voti constitutionem  liceat aliquo modo immutare aut imminuere, sive eos qui constituerunt aliqua occasione vexare. Si quis igitur, quod absit, hoc tam rationabile institutum a vobis factum, et a nobis laudatum atque auctoritate apostolica confirmatum, disturbare presumpserit, nisi presumptionem suam resipiscens digna satisfactione correxerit, anathematis gladio feriatur.

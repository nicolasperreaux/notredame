Omnibus presentes litteras inspecturis, frater Andreas de Coloors, domorum Templi in Francia preceptor, salutem in vero salutari. Notum omnibus facimus quod, cum contentio verteretur inter nos, ex una parte, et venerabilem patrem Petrum, Parisiensem episcopum ex alia, super hominibus nostris de Chalo qui volebant habere libertatem eandem, Parisius, in septimana domini episcopi, quam habebant in septimanis domini regis, tandem compositio facta est super hoc, in hunc modum : quod jam dictus episcopus, de assensu et voluntate Parisiensis capituli, concessit eisdem hominibus de Chalo, quod in septimana sua, ab omnibus consuetudinibus Parisius, sicut in septimanis domini regis, liberi sint penitus et immunes; nos vero, de fratrum nostrorum assensu communi, dicto episcopo dedimus LX solidos Parisienses de incremento census super domibus sitis ante ecclesiam Sancte Trinitatis Parisiensis, quos Henricus Brunellus et heredes sui, vel quicumque domos illas tenebunt eidem, ad festum sancti Remigii, persolvent annuatim. Quod ut ratum et firmum in posterum permaneat, presentem paginam sigilli nostri munimine fecimus roborari. Actum anno Domini MCCXVII , mense martio.

Universis presentes litteras inspecturis, officialis curie Parisiensis, salutem in Domino. Notum facimus quod, in nostra presencia constituti, dominus Guillelmus de Spineto, dominus P. de Sancto Leufredo et Enardus de Fontaneto, Sancti Johannis Rotundi, dominus Isambardus de Mesonculis, dominus Thomas de Castro Forti, dominus Stephanus de Blesis, dominus Albertus de Arsiciis et dominus Guillelmus de Bituris, Sancti Dyonisii de Passu Parisiensis canonici, voluerunt et concesserunt, et in hoc unanimiter consenserunt, quod venerabiles viri decanus et capitulum Parisiense habeant et percipiant, ex nunc et in perpetuum, sine contradictione, pacifice et quiete, quinque solidos Parisienses de quindecim solidis Parisiensibus augmentati census, quos ipsi emisse dicuntur ab Odelina, relicta defuncti Gauberti dicti Grant Leche, et Colino, ejus filio, super quadam domo, contigua domui defuncti Unfredi, ex parte una, et domui Marie dicte la Guiete, ex altera, sita Parisius, in terra, dominio et justicia eorumdem decani et capituli, ut Sanctorum Johannis et Dyonisii dicebant canonici memorati, pro concessione et laudacione manus mortue dictorum decem solidorum Parisiensium, a dictis decano et capitulo sibi facta; salvis et retentis nichilominus in predicta domo censu capitali, justicia, dominio et juribus omnibus aliis canonicis supradictis... Datum anno Domini m cc lx vii, mense januario.

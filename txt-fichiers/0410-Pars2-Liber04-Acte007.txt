Quoniam in presentis seculi vertigine multa subverti vel in diversa videntur mutari, etc. Quia ergo plures, plurima subversione eorum que bene facta putabantur, male frustratos cognovimus, dignum duximus, ego videlicet, Rainaldus, episcopus, et WJ, decanus, per assensum congregationis nostre sedis, ad notitiam future successionis, scripture testimonio, commendare qualiter quandam causam determinavimus, quam cum Huberto, Sancti Marcelli decano, ejusque congregatione habuimus. Hic siquidem nostram presentiam adiens, humiliter expetivit, ut sibi quandam terram de indominicatura fratrum concederemus, que jacet in villa Cansilis nuncupata. Est enim unus mansus terre cum vineis, hospitibus et terra arabili. Quorum petitioni faventes, eis prefatam terram concessimus, ut eam ex integro in perpetuum teneant; eo tenore scilicet ut, pro unoquoque nostro canonico, postae morituro, tricesimum exequiarum expleant. Cujus cause, quemadmodum dictum est, diffinite presens scriptum sub cyrographo fecimus. Quod quicumque subvertere vel immutare voluerit , a Deo et a sanctis ejus alienatus et excommunicatus sit, sine fine cum diabolo periturus.

Cum tres mulieres sortilege Silvanectis fuissent capte et per majorem et juratos justiciate, super hoc fuit conquestus episcopus, dicens cognicionem et punicionem hujus criminis ad se pertinere; majore et juratis e contrario dicentibus, se esse in possessione cognoscendi de tali crimine, et de isto specialiter cognoscere potuerant et debuerant, quia ibi fuerat cutis incisio et sanguinis effusio. Auditis hinc inde partibus, pronunciatum fuit cognicionem hujus criminis ad ecclesiam pertinere; et fuit reddita cognicio dicto episcopo de duabus mulieribus sortilegis. Et, quantum ad terciam, dictum fuit, quod lis mota coram archiepiscopo Remense suo marte finiatur. Pronunciatum in parlamento Penthecostes, anno Domini m cc octogesimo secundo.

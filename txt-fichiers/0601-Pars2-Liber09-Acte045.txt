Universis, etc. G. decanus et capitulum Parisiense, considerantes Parisiensem ecclesiam circa custodiam et exercitium justicie secularis terre ipsius ecclesie dampnum pati non modicum et etiam lesionem; provida super hoc deliberatione habita, timentes ne processu temporis ipsa Parisiensis ecclesia jacturam incurreret et irrecuperabile detrimentum ; de bonorum consilio, nostre ecclesie utilitate pensata, ordinamus atque statuimus, in hac presenti partitione prebendarum, ut prebendarii singulorum locorum, pro justitia tenenda, conservanda et defendenda et exercenda in locis illis, unum eligant et statuant de se ipsis presentibus, qui justitiam secularem teneat, conservet, defendat et exerceat : tali modo, quod proventus et exitus justitie vendi non poterunt, nec ad firmam seu ad admodiationem concedi. Omne autem emolimentum proveniens ratione justitie commune erit prebendariis ipsorum locorum in Parisiensi ecclesia residentibus. Si vero prebendarii ipsorum locorum unum de se ipsis pro custodienda, conservanda defendenda et tenenda justitia infra mensem non statuerent, nos ad hoc unum sive canonicum seu alium eligemus et instituemus. Ille autem, sit a prebendariis vel a nobis institutus, expensas quas faciet eundo ad loca illa, certis vicibus inferius expressis, pro justitia tenenda, conservanda , defendenda et exercenda, ac morando et redeundo, expensas habebit de emolimento seu proventibus justitie; et residuum inter canonicos residentes distribuetur. Si vero emolimentum sive proventus justitie non sufficerent ad solutionem hujusmodi expensarum, prebendarii locorum defectum supplebunt de suo. Capitulum tamen expensas solvet in casibus in quibus ad capitulum emolumentum pertinet, dum tamen ille sit electus vel substitutus a capitulo, quoad ea que ad capitulum pertinent fuerit destinatus. Ut autem illi qui ad hujusmodi justitiam tenendam, conservandam et exercendam, ut premissum est, fuerunt instituti, ad visitandam terram ecclesie Parisiensis, et ad revocanda, reformanda et corrigenda que correctione, revocatione et reformatione indiguerint, facilius alliciantur et etiam inclinentur, ordinamus et statuimus quod de Vernoto, de Liricantu, de Corberosa, de Spedona terrarum custodes sive prepositi sexcies in anno dicta loca visitabunt, et singulis vicibus sex dies habebunt eundo, redeundo et morando, in quibus distributiones ecclesie Parisiensis diuturnas et nocturnas percipient, preter expensas predictas. Custodes vero justitie sive prepositi de Atevilla, de Andresiaco, de Mintriaco et de Moriaco et de Roseto hoc idem facient quater in anno, et per quatuor dies singulis vicibus distributiones habebunt. Custodes autem justitie sive prepositi de Orliaco, de Civilliaco, de Castaneto, de Balneolis, de Succiaco bis in anno loca hujusmodi visitabunt, et per duos dies singulis vicibus distributiones ecclesie percipient et habebunt. Si vero pluries dicta loca oportuerit visitari, expensas de emolimento justitie, si sufficiat, vel si non sufficiat de bonis prebendariorum, si tamen prebendarii ultra vices pretaxatas consentiant, percipient; sed distributiones ecclesie non habebunt. Preterea adicimus ut, si custos seu prepositus alicujus loci, pro aliquo casu, indiguerit consilio seu presentia prebendarii seu prebendariorum suorum, ille comprebendarius seu comprebendarii, ad requisitionem custodis seu prepositi predicti, ad locum tenebuntur accedere in expensis communibus ipsorum prebendariorum, seu ex expensis capituli, si pro casu tangente capitulum fuerint destinati; et nichilominus habebunt distributiones ecclesie in singulis locis, juxta locorum et dierum numerum pretaxatum. Canonici vero, si ad dicta loca personaliter non accesserint, distributiones ecclesie non habebunt. In cujus rei testimonium, etc. Actum anno Domini MCCLX octavo, die veneris post Purificationem beate Virginis.

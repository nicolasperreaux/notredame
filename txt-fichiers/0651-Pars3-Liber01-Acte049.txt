Universis presentes litteras inspecturis, officialis curie Parisiensis, salutem in Domino. Notum facimus quod, cum discordia mota esset inter venerabiles viros decanum et capitulum Parisiense, ex una parte, et Perrotum et Guillotum fratres, dictos Duo Ova, pedagiarios de Cauda, ex altera, super eo, quod dicti decanus et capitulum dicebant, quod dicti fratres equm Dyonisii de Atrio, hominis de corpore ecclesie Parisiensis, dum duceretur per villam de Cauda, ceperunt seu capi fecerunt minus juste et sine causa rationabili; dicti vero fratres, in nostra presencia constituti, promiserunt quod dictum equm redderent libere et absque extorsione pedagii; et juraverunt ad sancta Dei euvangelia, coram nobis, quod de cetero non arestabunt neque capient, seu capi facient aut etiam procurabunt nanta sive pignora, cujuscumque generis existant aut quocumque nomine censeantur, pro transitu sive pedagio de Cauda, quandiu sint in officio dicti pedagii vel receptores ejusdem, ab hospitibus ac hominibus de corpore decani et capituli predictorum; quantum ad hec jurisdictioni curie Parisiensis se supponentes, ubicunque se transferat vel divertat. In cujus rei testimonium, ad peticionem dictorum fratrum, presentes litteras sigillo Parisiensis curie fecimus sigillari. Datum anno Domini millesimo ducentesimo septuagesimo octavo, die lune post dominicam qua cantatur Cantate. Hanc autem litteram sigillo Parisiensis curie sigillari fecimus, salvo jure alieno. Datum ut supra.

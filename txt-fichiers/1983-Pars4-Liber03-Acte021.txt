Noverit tam futurorum posteritas secutura, quam modernorum presencia, quod gloriosissimus rex Ludovicus, gloriosissimi Ludovici Grossi regis filius, vacante episcopatu, dum universa ad episcopalem fiscum pertinencia in ipsius essent potestate, rogatu et ammonitione canonicorum sancte matris ecclesie Parisiensis, luminaria amplificavit, atque, sicut in presenti scripto continetur, absque ulla imminutione, ad decorem domus Dei, in perpetuum observari precepit. Nos itaque, tam honestam illustris regis cereorum amplificationem, propter honorem perpetue Virginis, debita tam sollempnibus diebus quam ceteris, per tocius anni circulum, luminaria memorie commendare curavimus; et, ne in perpetuum imminui vel quoquo modo subtrahi possint, presenti pagine inseruimus. Igitur quot cerei esse et accendi debeant in ecclesia Beate Marie Parisiensis, ex ordine, cum ceteris omnibus luminaribus conscripsimus : unus videlicet ante altare Sancte Trinitatis accendetur, etc.

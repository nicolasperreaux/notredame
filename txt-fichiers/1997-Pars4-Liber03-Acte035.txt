Quidam latro captus per dominum Johannem capicerium, juxta columpnam ante vestiarium ecclesie nostre Parisiensis, ductus fuit ad domum domni episcopi Parisiensis et positus in prisione. Quem petebat capitulum, dicens quod jurisdictio chori et tocius ecclesie, excepto presbiterio, pertinet ad capitulum, domino episcopo contrarium asserente. Tandem placuit domino episcopo et capitulo, quod magistri Robertus de Bercecuria et Phillippus de Britigniaco, canonici Parisienses, inquirerent de jure utriusque. Qui, facta inquisicione diligenti, protulerunt suum dictum in hunc modum : dicentes quod juridictio sive justicia presbiterii pertinet ad dominum episcopum; juridictio vero chori et tocius ecclesie pertinet ad capitulum. Unde preceperunt quod dictus locus ressasiretur. Qui locus ressasitus fuit de una tunica de burello, quam Gaufridus de Barro, decanus Parisiensis, deportari fecit ad domum suam. Actum anno Domini mcclxx tercio, die dominica ante festum beati Petri ad Vincula; presentibus... J. cancellario Parisiensi, Symone de Sepera,... J. de Axieto, Andrea de Sancto Laurentio, canonicis Parisiensibus,... fratre Petro et Nicholao, hospitalariis; item, presentibus, ex parte domini episcopi, Petro de Kala, ballivo episcopi,.. Gaufrido serviente, custode carcerum domini episcopi.

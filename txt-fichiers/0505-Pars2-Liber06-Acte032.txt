Stephanus decanus totumque Parisiensis ecclesie capitulum, etc. Notum facimus universis, quod, Agnete, uxore prima Garini de Moncello, adhuc vivente, idem Garinus, de assensu dicte uxoris sue et voluntate nostra, in ecclesia Parisiensi instituit perpetuum sacerdotem, qui, pro animabus eorum, singulis diebus, bona fide, quando poterit, missam pro fidelibus celebrabit, et sabbato, de beata Virgine eidem capellano celebrare licebit. Si vero missa de tempore vel de festo alicujus sancti fuerit, pro animabus predictorum specialem collectam dicere tenebitur, scilicet , Inclina Domine, etc. Sciendum autem quod idem sacerdos decano et capitulo obedientiam, et in nostra ecclesia residendam facere, et horis decantandis interesse, et res capellanie conservare tenebitur, et hoc in sua institutione jurabit. Preterea capitulum, infra XL dies postquam beneficium illud vacaverit, si non in ipsius collatione poterit insimul convenire, decanus vel, decanatu vacante, qui capitulo preerit, singulorum voluntates inquiret, et persone in quam plures convenerint de canonicis residentibus, sine contradictione aliqua, beneficium conferet prenotatum. Nichilominus tamen, quamdiu dicta capellania vacaverit, ne defunctorum anime statuto suffragio defraudentur, obsequium ad quod idem sacerdos tenebitur capitulum, in altari Sancte Katerine, quod ad hoc deputatum est, faciet celebrari; cui de bonis capellanie competens subsidium ministrabit. Statutum est etiam ut capellania nulli conferatur, nisi presbitero ordinato vel infra annum a susceptione beneficii ordinando. Interim autem competentem portionem ejusdem beneficii per capitulum percipiet capellanus qui altari deserviet ad succursum. Quod si, elapso anno, ille cui collatum fuerit beneficium in presbiterum non fuerit ordinatus, licebit decano et capitulo, juxta formam superius expressam, capellaniam cui voluerint, sine contradictione, conferre. Ad ipsius autem sustentationem presbyteri, prefatus Garinus, assensu filiorum suorum Petri et Genovefe, dedit et assignavit in elemosinam perpetuam octies viginti libras Parisienses centum solidis minus, de quibus empta fuit decima de Vilers le Sec, valens tres modios bladi et dimidium, et quatuor libras Parisienses census accrescentis super domum suam, que fuit Bernerii de Gonessa, in Campellis sitam. Quarum imor librarum medietas persolvetur in festo sancti Johannis, et alia medietas in natali Domini. Hanc vero donationem prefati filii Garini supradicti, scilicet Petrus et Genovefa, fide data, se observaturos promiserunt. Nos vero, quia in censiva hospitalis nostri census accrescens assignatus est, ad preces dicti Garini et filiorum suorum, salvo ejusdem hospitalis nostri censu capitali, assignamentum istud concessimus. Quod ut ratum, etc. Actum in capitulo nostro, anno gratie MCC decimo septimo.

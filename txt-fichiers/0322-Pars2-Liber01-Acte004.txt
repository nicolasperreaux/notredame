Periculis instantibus commoti quibus res ecclesiastice devastantur, ad protectionem ecclesie nostre, ego, Bernerus, Sancte Marie decanus, totusque ejusdem ecclesie conventus, accepto communi consilio, hoc juramentum sub tali conditione, sine malo ingenio, fecimus : quod quicumque quemlibet canonicorum nostrorum, vel eorum clientem justitiam exequi in capitulo nostro non denegantem, sive res canonicorum vel clientum ceperint, aut villas nostras depredati fuerint, vel eas quolibet modo devastaverint, seu terras nostras nobis abstulerint, justitiam super injuria nobis illata, quantum ad nos pertinet, exequemur, et in nostro et in aliis episcopatibus, prout necessarium fuerit, queremus. Ut autem nullus, sub spe condonandi, nobis nostra auferre presumat, idcirco nicliil de hiis que ille cujus damnum erit probare poterit, ultra quinque solidos condonandum, vel reddendi respectum ultra unius anni terminum differendum, sub eodem juramento firmavimus. Si autem forisfactor ad satisfactionem reddendi reddiderit, modum redditionis in re ipsa, si poterit recuperari, reddenda, vel in nummis, vel in nummatis, vel in vadimoniis eque valentibus, definitum esse, nec fidejussorem posse intercedere similiter constituimus. Juravimus etiam quod, si aliquis canonicorum nostrorum, mutato puerili statu, hoc jurare noluerit in choro, communione nostra carebit. Illud vero determinare volumus quod, si aliquis canonicorum nostrorum in alia ecclesia prebendam habuerit, personam quidem ejus sicut et nostram et res ejus ad nostram ecclesiam pertinentes, prout superius prelibatum est, sub pretaxalo juramento conservabimus. De rebus autem ejus ad nostram ecclesiam non pertinentibus, vel de servis nostris in villis aliorum dominorum commorantibus, vel de servis aliorum in nostra terra habitationem habentibus, nichil ad nostrum juramentum pertinet. Constitutio autem hec facta est assensu regis Ludo vici et domini Stephani, Parisiensis episcopi, anno Dominice incarnationis millesimo centesimo vicesimo octavo.

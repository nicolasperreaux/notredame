Frater Guido de Brienchon, domorum milicie Templi que sunt in Francia humilis procurator, omnibus ad quos presentes littere pervenerint salutem in Domino. Notum facimus quod, cum dominus Odo, Parisiensis episcopus, permutasset et quitasset in perpetuum canonicis Sancti Clodoaldi v solidos censuales, apud Sanctum Clodoaldum, pro xim denariis censualibus, quos ipsi canonici habebant super quandam terram, sitam infra ambitum murorum Parisiensium, quam nos tenebamus de eisdem canonicis ad censum predictum; postmodum idem episcopus dictos XIIII denarios censuales, et quidquid juris predicti canonici in terra illa quoquomodo habebant, et quidquid juris ipse episcopus ibi, occasione predicte commutationis, habebat, permutavit et quitavit nobis in perpetuum, pro hostisia que fuit Willelmi de Moudon, quam tenebat de nobis apud Sanctum Clodoaldum, et que erat Symonis ejus filii, quando fecimus permutationem istam cum eodem episcopo, et pro uno arpenno terre juxta pontem Sancti Clodoaldi, quem tenebamus de eodem episcopo ad censum xin denariorum; ita quod in predicta hostisia vel dicto arpenno nichil juris nobis retinuimus. Quitavimus autem ei suisque successoribus in perpetuum tam hostisiam supradictam quam arpennum terre predictum, et ipse quitavit nobis in perpetuum, ut supradictum est, predictos XIIII denarios censuales. In hujus igitur permutationis perpetuam firmitatem, presens scriptum, assensu et voluntate fratrum nostrorum, fecimus sigilli nostri munimine roborari. Actum anno MCCIII.

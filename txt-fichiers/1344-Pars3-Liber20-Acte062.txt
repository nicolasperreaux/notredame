Universis presentes litteras inspecturis, L. decanus totumque capitulum Parisiense, salutem in Domino. Notum facimus quod, cum esset contencio inter dominum Henricum, succentorem Parisiensem, et magistrum Nicholaum de Senis, concanonicos nostros, ex una parte, et communitatem judeorum civitatis Parisiensis, ex altera, super quadam domo et cimiterio, et pertinenciis eorumdem domus et cimiterii, sitis Parisius, in Gerlendia, in terra et dominio dictorum canonicorum nostrorum, inter domum que fuit defuncti Gerneri dicti Chauchon, ex una parte, et domum Guillelmi de Chailliaco, ex altera, prout se comportant in longitudine et latitudine, a vico Gallendie a parte anteriori, usque ad vicum Plastrarie a parte posteriori, inter domum Guillelmi de Chailliaco, ex una parte, et domum defuncti Gaufridi Hanekin, ex altera, in vico Plastrarie a parte posteriori; que omnia dicti concanonici nostri in manu sua ceperant et detinuerant, dicentes esse sua, eo quod in eorum terra et dominio sita erant, nec ipsa judeorum communitas ipsis canonicis pro predictis domo, cimiterio et pertinenciis eorumdem, ratione dominii vel censive aliquid exsolvebat, et quod judei ea tenere non poterant, super hoc plures rationes assignando; dictaque communitate judeorum e contrario dicente, et petente sibi ab ipsis predictam domum, dictum cimiterium cum pertinenciis liberari, cum ipsa communitas judeorum domum, cimiterium et pertinencia predicta a quinquaginta annis citra et amplius pacifice tenuerint et quiete, ipsis canonicis videntibus et scientibus, nichil solvendo pro dictis domo et cimiterio et pertinenciis, ratione dominii vel censive; dicente eciam et asserente ipsa judeorum communitate ipsos canonicos nichil habere debere in predictis domo, cimiterio et pertinenciis eorumdem, nisi tantummodo viariam et omnem justitiam; tandem predicti succentor et magister Nicholaus pro se, et Bona Vita, Crescendus Morin, Crescendus corrigiarius et Haninus vaginarius, pro se et communitate judeorum predicta, sub pena centum marcarum argenti, in venerabiles viros Johannem, Parisiensem archidiaconum, et magistrum Lucam, canonicum Parisiensem, de dicta contencione alto et basso compromiserunt; promittentes... Quo arbitrio facto, ut supradictum est, vallato et roborato, arbitri predicti, in presentia dictorum canonicorum et judeorum, in hunc modum suum arbitrium protulerunt, videlicet : Quod dicti concanonici nostri assignare poterunt ad res et pertinencias predictas, et in manu sua capere et tenere, secundum consuetudinem Parisiensis civitatis, tanquam sua. Ordinaverunt eciam et statuerunt arbitri predicti, pro bono pacis in perpetuum, quod dicta communitas judeorum domum, cimiterium cum suis pertinenciis habebit, possidebit ac tenebit a predictis canonicis, in hunc modum, videlicet : quod dicta communitas judeorum Parisiensium, nomine annue pensionis, predictis canonicis et eorum successoribus, qui pro tempore erunt post eorum decessum, in augmentatione prebendarum suarum, quatuor libras Parisienses annui redditus censuales solvet pro predictis domo, cimiterio et pertinenciis, quolibet anno, quatuor terminis Parisius consuetis; ita tamen quod, si dicta communitas domum predictam et dictum cimiterium cum pertinenciis eorumdem casu aliquo possidere desierit, vel possessionem amiserit, ipsa domus et ipsum cimiterium cum pertinenciis eorum ad dictos canonicos ipso facto libere revertentur; hoc tamen salvo predicte communitati judeorum, quod, si sine culpa vel delicto communitatis, possessionem domus, cimiterii cum suis pertinenciis casu aliquo amiserit, et dicti canonici possessionem predictorum domus, cimiterii cum suis pertinenciis recuperaverint, dicti canonici dictam domum cum cimiterio et pertinenciis suis dicte communitati judeorum, sub predicta annua pensione, restituere tenebuntur, infra mensem postquam a communitate dictorum judeorum super hoc fue. rint requisiti, dum tamen dicta communitas judeorum sit in tali statu, quod possessionem dictorum domus, cimiterii cum suis pertinenciis possit pacifice retinere; salvis tamen canonicis predictis omnibus juribus et justicia ipsorum quibuscumque in rebus et pertinenciis memoratis. Nos autem, ad peticionem partium predictarum, omnia et singula supradicta, volumus, laudamus et approbamus, et auctoritate presencium et sigilli nostri apposicione confirmamus. Datum anno Domini mcc quinquagesimo octavo, mense decembri.

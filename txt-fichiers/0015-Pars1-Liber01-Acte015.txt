Clemens Mauricio episcopo. Cum ex auctoritate canonum liqueat quid archiepiscopis, jure metropolitico, debeatur, et scriptum sit, ne quis terminos alienos usurpet, mirabile gerimus et satis reprehensibile judicamus, quod venerabilis frater noster archiepiscopus Senonensis parrochianos tue juridictioni subjectos, te nesciente et inrequisito, quandoque ad alios judices mittit, interdum etiam proprie sententie diffinitione condempnat. Sane quia hoc inhibitum prohibitione canonica reperitur, salvo eo quod de articulo appellationis excipitur, el sententia a non suo judice dicta nichil optinet firmitatis, fraternitati tue presentibus litteris duximus concedendum, ut liceat tibi sententiam taliter promulgatam ipso jure postponere, et parrochianis tuis, ne coram judicibus sic datis respondeant, prohibere. Nulli ergo, etc.

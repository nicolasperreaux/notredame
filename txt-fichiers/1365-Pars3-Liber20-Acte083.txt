In nomine Patris et Filii et Spiritus Sancti. Amen. Anno Domini mccliii, mense maio, proponentibus in jure, coram nobis, abbatissa et conventu de Edera, nomine suo et nomine monasterii sui, per procuratorem suum, in jure per earum litteras receptum, contra viros venerabiles Johannem et Petrum, archidiaconos Parisienses, quod, cum contencio verteretur inter ipsas moniales, ex una parte, et dictos archidiaconos, ex altera, super perceptione obolorum christianitatis anni Domini millesimi ducentesimi quinquagesimi, ad quam partem perceptio dictorum obolorum deberet pertinere, dicti oboli positi fuerunt in sequestro, de consensu parcium predictarum, ut dicebant, ita quod parti, que de jure suo doceret, restituerentur et assignarentur; proponentibus insuper per procuratorem, quod ipse moniales jus habebant in dictis obolis, eo quod, vacante sede, regale et omnes redditus ecclesie Parisiensis, tam in capicio quam in aliis quibuscumque rebus, ad dominum regem pertinebant de antiqua et approbata consuetudine et obtenta, ut dicebant, exceptis hiis que specialiter aliquibus personis concessit habenda; proponentibus etiam ipsis monialibus per procuratorem, quod bone memorie Ludovicus, quondam Francorum rex, dictis monialibus concessit, et per litteras suas confirmavit oblaciones et redditus altaris, et quicquid capiebat in capiceria ecclesie Parisiensis, vacante sede et episcopatu existente in manu regia, quocienscumque vacaret episcopatus, usque ad ipsam diem qua fieret electio; ita quod dicte moniales, quamdiu tenerent capiceriam, capicerie ipsius et altaris, tam de luminaribus quam de aliis necessariis, sicut est consuetudo ecclesie, expensas facerent, ut dicebant; proponentibus etiam eisdem monialibus per procuratorem se esse in possessionem vel quasi percipiendi redditus capicerie et oblaciones, vacante sede; proponentibus etiam quod, post obitum bone memorie Galteri, quondam Parisiensis episcopi, dicte moniales capiceriam tenuerunt, et dictas expensas fecerunt, et interim dicti oboli...; et dominus Parisiensis episcopus, qui nunc est, nobis commisit causam hujusmodi terminandam, sub hac forma:  Reginaldus, miseracione divina Parisiensis ecclesie minister indignus, dilectis suis magistro Luche Laudunensi et Clementi de Campellis, canonicis, salutem in Domino. Cum contencio vertatur, etc... Datum anno Domini mccl primo, die mercurii ante festum beati Dyonisii.  Et ideo petentibus a dictis sequestris dictos obolos sibi liberari et liberatos restitui sibi et assignari, maxime cum aliquando, ut dicebant, vacante sede, ea ratione, ut dicebant, quod tenerentur predictas expensas facere, procuraverunt confici crisma in Pascha per aliquem de vicinis episcopis, ut dicebant; petentibus insuper eisdem monialibus sibi caveri, ne dicti archidiaconi impediant, quin ipse dictos obolos possint percipere pacifice, quocienscumque casus se offerret in futurum : procuratoribus dictorum archidiaconorum, lite contestata legitime, predicta negantibus, hoc excepto, quod confessi sunt nobis causam hujusmodi esse commissam, et e contrario asserentibus pluribus rationibus dictos obolos ad se pertinere, et petentibus quod, quantum ad obolos predictos, silencium monialibus imponatur, et ipsi archidiaconi ab impeticione earumdem monialium absolvantur; lite super premissis legittime contestata, prestito hinc inde juramento tam de calumpnia quam de veritate dicenda, posicionibus et responsionibus hinc inde factis, testium predictorum ex parte dictorum archidiaconorum publicatis attestationibus et diligenter inspectis, auditis partibus in hils que proponere voluerunt coram nobis, omnibus rite peractis, consideratis que nos movere poterant et debebant, die ad diffiniendum assignato, procuratoribus dictorum archidiaconorum presentibus et sententiam instanter petentibus, parte adversa per contumaciam absente, nos ejus absentiam Dei supplentes presencia, communicato bonorum consilio, per diffinitivam sententiam absolvimus predictos archidiaconos ab impeticione eorumdem abbatisse et conventus; dicentes per eandem sententiam obolos sequestratos penes dominum Hugonem capellanum a Johanne archidiacono eisdem restitui et liberari debere, et obolos perceptos a Petro archidiacono penes eumdeni debere remanere. Datum anno et mense predictis.

Universis presentes litteras inspecturis, officialis curie Parisiensis, salutem in Domino. Notum facimus quod, coram nobis constitutus, dominus Jodoinus, presbiter de Columbariis in Bria, asseruit quod ipse fecerat quamdam emendam venerabilibus viris et discretis decano et capitulo ecclesie Beate Marie Parisiensis, racione cujusdam delicti, quod ipse fecerat eisdem decano et capitulo Parisiensi, sicut confessus est coram nobis; quam emendam accipient dicti decanus et capitulum Parisiense ad voluntatem eorumdem, et quocienscumque voluerint et sibi viderint expedire. Pro qua emenda, dictis decano et capitulo ad voluntatem ipsorum ab eodem presbitero facta, Petrus de Menilio dictus Bernart et Andreas Lormerius, civis Parisiensis, de parrochia Sancti Jacobi, coram nobis constituti, se fecerunt et constituerunt pro dicto presbitero fidejussores in solidum et principales redditores. Et per fidem obligantes dicti presbiter et ejus fidejussores eisdem decano et capitulo, pro dicta emenda a dicto presbitero facta et a dictis decano et capitulo habenda et percipienda, si sibi placuerit et quocienscumque voluerint, se et heredes suos... obligarunt, etc. Datum anno Domini m cc lx septimo, die jovis post Pascha.

Universis... Notum facimus quod, coram nobis constitutus, dominus Robertus de Villa Vaude, miles, recognovit in jure, quod ipse tenetur annuatim venerabilibus viris decano et capitulo Parisiensi in decem denarios et obolum capitalis census, ratione cujusdam vie, quam tenet in parrochia de Soulliaco ab eisdem decano et capitulo. Asseruit etiam quod ipse cessaverat in solucione dicti census ad festum beati Remigii ultimo preteritum, dicens tamen quod postmodum solverat dictum censum; et promisit, fide data, stare ordinationi et voluntati prebendariorum dicti loci super emenda debita propter defectum solucionis dicti census ad dictum terminum non soluti, juridictioni curie Parisiensis, quantum ad hec, se supponens. Datum anno Domini mcclx quarto, die mercurii post Purificationem beate Marie virginis.

Robertus, capellanus episcopi, Willelmus, thesaurarius Pontisarensis, universis presentes litteras inspecturis, eternam in Domino salutem. Universitati vestre notum facimus quod, cum inter capitulum nostrum Parisiense et magistrum Albericum Cornutum, prepositum Roseti, ex una parte, et dominum P. presbiterum Venule, ex altera, super decima novalium tocius nemoris Beate Marie, quod est in prepositura Roseti, et antiquo nomine nemus Veinlois solet appellari, auctoritate apostolica, coram abbate Sancte Columbe Senonensis et conjudicibus suis, questio verteretur, placuit utrique parti, quod in nos super predicta querela compromiserunt : tali modo, quod idem presbiter, fide corporaliter prestita, de consensu et voluntate venerabilis patris nostri Willelmi, Meldensis episcopi, promisit se voluntatem nostram sive dictum firmiter observaturum; vice versa, tam capitulum quam idem prepositus firmiter promiserunt quod dictum nostrum seu voluntatem inviolabiliter observarent; nos vero, auditis et plene intellectis utriusque partis racionibus, sic duximus pro bono pacis moderandum, et diximus, quod idem sacerdos et successores sui habeant, singulis annis, unum modium bladi ad mensuram Roseti, medietatem hybernagii competentis et medietatem avene, in grangia Beate Marie, apud villam Venule, et eo modio contentus sit ipse et successores sui; ita quod in prefata decima, majori sive minuta, ipse vel successores sui nichil amplius poterit petere a preposito vel capitulo memoratis. Nos vero, in hujus rei firmitatem, etc. Actum anno Domini m cc octavo decimo, mense octobri.

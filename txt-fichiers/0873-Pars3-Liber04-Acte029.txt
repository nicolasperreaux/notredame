Universis presentes litteras inspecturis, capitulum ecclesie Sancti Honorati Parisiensis, salutem in vero Salutari. Noverit universitas vestra nos vendidisse viro venerabili magistro Herberto de Silvanecto, canonico Parisiensi, unum dimidium arpentum vinee, quod habebamus apud Esponam, in censiva ecclesie Beate Marie Parisiensis, pro decem libris Parisiensibus, nobis quitis, de quibus satisfecit in pecunia numerata. Et quicquid juris habebamus in dicto dimidio arpento vinee sibi dedimus, remisimus, et omnino quitavimus, et eidem magistro Herberto reddidimus litteras virorum venerabilium H. decani et capituli Parisiensis, quas super dicto dimidio arpento vinee habebamus. Et est sciendum quod de dicto dimidio arpento vinee suam de cetero, quoad nos, poterit facere voluntatem, nec in eo quid de cetero jure, quod ad presens nobis possit competere, poterimus reclamare. In cujus rei testimonium, presentibus litteris sigillum nostri capituli duximus apponendum. Actum anno Domini millesimo ducentesimo xl octavo, die martis proxima post Trinitatem Domini.

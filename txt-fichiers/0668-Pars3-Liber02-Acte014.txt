Universis presentes litteras inspecturis, G., Dei permissione Agennensis episcopus, salutem in Domino. Noverit universitas vestra quod nos legavimus ecclesie Beate Marie Parisiensis, pro anniversario nostro faciendo, quadraginta solidos Parisienses, super vineis nostris quas habemus apud Laiacum, in die anniversarii nostri distribuendos; ita quod singuli canonici et majori altari servientes qui vigiliis intererunt sex denarios habebunt, et qui in missa intererunt similiter sex denarios habebunt. Matricularii vero clerici xii denarios habebunt, et matricularii laici similiter xii denarios habebunt. Quod ut ratum et firmum habeatur in posterum, presentes litteras sigilli nostri munimine fecimus roborari.

Philippus, Dei gratia Francorum rex, universis presentes litteras inspecturis, salutem. Notum facimus quod, cum Egidius Bordon, civis Parisiensis, ad nostram curiam adjornari fecisset Adam Bordon, fratrem suum, hospitem dilecti et fidelis nostri episcopi Parisiensis, de terra ipsius episcopi Parisiensis; ac ipsius Egidii in nostra curia peticione proposita, antequam dictus Adam dicte petitioni responderet, fuisset ex parte dicti episcopi de dicto Adam, hospite suo, sua curia sufficienter repetita; dictusque Adam, post repetitionem curie predictam, interrogatus an vellet super facto proposito in nostra curia respondere, dixisset quod sic, ac deinde peticioni respondisset, parte dicti episcopi cum instantia suam curiam repetente et dicente, quod per responsionem dicti Ade, post factam, ut dictum est, curie repetitionem, non amittebat nec debebat amittere suam curiam, cum predictus hospes suus sibi non posset facere prejudicium, post repetitam curiam respondendo, secundum usum et consuetudinem Parisius observatam; gentibus nostris et pluribus aliis e contra dicentibus, quod, quia dictus Adam erat libera persona, in curia nostra, in qua sponte responderat, debebat et poterat litigare; demum, intellecta aprisia per relationem prepositi nostri Parisiensis super usu hujusmodi facta, per judicium nostre curie reddita fuit sua curia dicto episcopo de suo hospite supradicto. In cujus rei testimonium, presentibus litteris nostrum fecimus apponi sigillum. Actum Parisius, anno Domini mcc octogesimo quarto, mense decembri.

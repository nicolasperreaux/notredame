Omnibus presentes litteras inspecturis, officialis J. Parisiensis ecclesie archidiaconi, salutem in Domino. Notum facimus quod Willelmus Buinel, in nostra presencia constitutus, fide prestita, pignori obligavit, pro trecentis libris Parisiensibus, ecclesie Beate Marie Parisiensis et duabus capellaniis, quas Willelmus Pungens Asinum, civis Parisiensis, proposuit instituere in ecclesia Sancti Eustacii Parisiensis vel alibi, de consilio futuri Parisiensis episcopi et amicorum ejusdem Willelmi, totalem decimam suam de Bernolio, que est in parrochia de Ceonnoliis et totale jus quod sibi competit in illa decima, medietatem videlicet ipsius decime Parisiensi ecclesie, ac medietatem aliam dictis capellanis, a tribus annis proximo venturis, deinceps de marcio in marcium, ad peticionem partis que primo petierit, redimendam. Ad hec, memoratus Guillelmus Buinel, cum ipsa impignoracione, concessit predictis ecclesie Parisiensi et duabus capellanis, plateam quamdam, sitam apud Bernolium, prope furnum, ad edificandum ibidem grangiam quamdam ad eamdem decimam colligendam; ita quod sumptus edificacionis illius grangie quindecim libras Parisienses non excedent; quas quindecim libras, idem Guillelmus, fide prestita, tenebitur reddere, cum decima redimetur, et dicta grangia ad ipsum libere devolvetur. Hanc autem impignoracionem Guido, vicecomes Corboliensis, et Guillelmus, frater ejus, qui, fide prestita, dicebant dictam decimam de ipsorum movere feodo, et Petrus Buinele miles, frater Guillelmi Buinele, fide prestita, laudaverunt pariter et concesserunt, seque, sub eadem fide constituentes fidejussores, quilibet videlicet in solidum, de garantia autem super hoc ferenda, fidem corporaliter prestiterunt. De hac insuper impignoracione tenenda et garantiaanda, Milo de Montibus, miles, set non fide data, Adam de Loco Sancto, Johannes de Evriaco, milites, Hugo, frater dicti Johannis, Henricus de Noisement, Philippus de Chantelou, fide data, constituerunt plegios se, quilibet in solidum; ita quod, si dictus Guillelmus deficeret in aliquibus de premissis, ipsi tenerent prisionem Parisius, infra ambitum murorum Parisiensium jacendo singulis noctibus, de die tamen, si vellent, foras aliquantulum exeundo, quousque Parisiensi ecclesie ac dictis capellaniis esset super hiis plenius satisfactum. In cujus rei memoriam et testimonium, presentes litteras, ad peticionem parcium, sigillo J., Parisiensis ecclesie archidiaconi, fecimus communiri. Actum anno Domini m cc vicesimo tercio, mense marcio, vacante sede Parisiensis episcopatus.

Universis Chrisli fidelibus, presentes litteras inspecturis, magister Galterus Cornutus et Albericus, frater ejus, salutem in Domino. Noverint universi, quod decanus et capitulum Parisiense nobis concesserunt, ut faciamus extirpari vel demus ad extirpandum omnia nemora pertinencia ad preposituram Roseti, que nunc temporis in eadem prepositura extirpanda sunt; ita quod, de quolibet arpento, rectam decimam, videlicet decimam gerbam, et preterea iiiior denarios Pruvinenses censuales, in festo beati Dionisii, annuatim habebunt. Illis autem qui terras tenebunt gerbas suas a campo non licebit asportare, nisi prius serviente Beate Marie vocato et decima, sicut supradictum est, numerata; et illi qui contrafacient emendabunt. Similiter et de censu emenda debebitur, si ad predictum terminum solutus non fuerit. Non licebit autem nobis aliquid de predictis terris, militibus vel ecclesiis tradere, vel quolibet modo in manum mortuam mittere, nec censum vel decimam minuere. Preterea licebit nobis villam seu villas in predictis nemoribus construere. Quod si fecerimus, ad unam masuram non poterimus dare plusquam unum arpentum terre, nec sub minori redditu quam predictum est assignare. Omnium autem reddituum, tam in villa seu villis quam in terris, medietatem habebit capitulum, et nos aliam medietatem, cum omni alio dominio et jure, quod ad nos solummodo pertinebit. Per communem vero servientem seu servientes, predicti redditus colligentur; et partem capituli, bona fide et sub fidelitate quam debemus capitulo, solvi faciemus. Omne autem emolumentum, quod pro assignacione terrarum vel masurarum tempore nostro obvenerit, cum integritate percipiemus; ita quod, propter hoc, sine aliquo sumptu capituli, ea que predicta sunt procurabimus et liberabimus et teneri faciemus, tam apud comitissam Trecensem quam apud alios, qui aliquid ibidem reclamabunt. Hec autem omnia nos facturos et servaturos, pro posse nostro, bona fide, in capitulo Parisiensi, juravimus. Verum ea que predicta sunt, quamdiu canonici Parisienses erimus, tenebimus. Cum autem contigerit alterum ex nobis cedere vel decedere, alteri superstiti pars cedentis vel decedentis cum integritate accrescet. Postquam autem uterque cesserit vel decesserit, prefati redditus ad capitulum libere revertentur. In cujus rei testimonium, presentes litteras sigillorum nostrorum munimine fecimus communiri. Actum Parisius, anno Domini m cc quinto decimo, mense februario.

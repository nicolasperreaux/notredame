Anno Domini m cc sexagesimo quarto, die martis post festum beati Remigii, comparentibus in jure, coram nobis, Girardo de Sepera, clerico, procuratore venerabilium virorum decani et capituli Parisiensis, nomine procuratoris, et Johanne de Pontibus super Nonam, procuratore religiosarum mulierum, abbatisse et conventus Montis Martyrum, denunciavit in judicio, coram nobis, predictus Girardus, nomine procuratoris dictorum decani et capituli, predicto procuratori dictarum religiosarum, ut ponerent extra manum suam viginti solidos Parisienses annui redditus, quos habebant et percipiebant super quadam domo, sita super Magnum Pontem, in censiva et dominio dictorum decani et capituli; quam domum tenent Johannes et Bertaudus dicti Arrode. Datum anno et die predictis.

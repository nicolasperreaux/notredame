In nomine sancte et individue Trinitatis. Amen. Notum sit omnibus, tam futuris quam presentibus, quia magister Symon de Pissiaco oratorium Beati Dyonisii de Passu, caritatis vigillantia, restituere disponens, xxx libras, ad redditum emendum in usum sacerdotis, ibi pro anima sua et parentum suorum perpetuo servituri, per manum Hosmundi, fratris sui, habendas legavit. Hosmundus vero illas, ad emendum Gileberti, vicecomitis Corboliensis, decimam de Bonoilo, tali condicione tradidit : ut sacerdos ille, singulis annis, duos modios purioris frumenti quod in communi granario esset, excepto illo quod redditibus vocatur, ad minam regis communem mensuratos, oleique sextarium, ad ejusdem oratorii luminare, in festo sancti Remigii, sine ulla dilatione vel contradictione, haberet; de pane vero et vino quadragesime, quoquo modo, quocumque tempore distribueretur, et, si per totum annum duraret, quantum unus ex mansionariis canonicis haberet, exceptis vii modiis ecclesiarum, de quibus habere nulli non canonico licet. Pro quorum tamen recompensacione, a capitulo statutum est, ut duos frumenti sextarios cum duobus predictis modiis, annuatim, in eodem festo, eadem mina, reciperet. Postmodum, Osmundus, frater predicti Symonis, ejus pia secutus vestigia, xl libras, ad emendum redditum, alteri sacerdoti qui Deo, in eodem oratorio, deserviret assiduus, donavit. Ad hujusmodi autem incrementum beneficii, munifica nostri capituli caritas, quantum concesserat priori sacerdoti, tantumdem concessit alteri. Firmatum est autem a capitulo, ut nulli predictis beneficiis investiantur, nisi prius ordine sacerdocii fungantur. Preterea, sacerdotibus, in sepedicta capella constitutis, plenam in matrici ecclesia divini officii administracionem, et inibi vice integra canonici fungi licet, et misse celebracionem in majore altari capitulum concessit. Horum pio permotus exemplo, Symon de Sancto Dionisio duos alios sacerdotes ibidem, assensu tocius capituli, constituit; ad quorum usum, tres partes molendini de Genestero, cum quinque arpennis vinearum et terra arabili, eidem molendino adjacentibus, ordinavit. Nostrum autem capitulum quartam partem, que sua erat, illis adjecit; et illos duos in ea plenitudine beneficii, dignitatis et officii, in qua priores susceperat, suscepit. IIli vero iiiior sacerdotes, omnibus missis, quibus licuerit pro animabus predictorum oracionem propriam dicere, ter in ebdomada, pro fidelibus defunctis, nisi festum habens octabas, vel alia competens excusatio intercesserit, celebrare et assiduitatem matrici ecclesie exhibere tenentur. Verum ut hoc ratum et firmum permaneat, etc. Data publice Parisius, in capitulo Beate Marie, anno incarnati Verbi m c lxxviii, Ludovici regis xli, Mauricii episcopi xviiii. Signum Barbedauri, decani. Signum Galteri, precentoris. S. Philippi, archidiaconi. S. Graciani, archidiaconi. S. Gerardi, archidiaconi. S. Galonis, succentoris, presbiteri.. Data per manum Petri, cancellarli.

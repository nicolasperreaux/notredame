Imbertus, nullis promerentibus meritis, immo solita solius faciente clementia domini Jhesu, Parisiace sedis, Dei videlicet genitricis, episcopus, innotescimus christicolis omnibus, dicatam sibi normam christiane religionis debita veneratione colentibus, munificentiam nostre serenitatis, mitissimamque petitionem Lisierni nostri, nostre sedis decani atque archidiaconi, necnon nostrorum omnium canonicorum. Predictus namque Lisiernus ceterique. fratres, sepenumero quibusdam in necessariis, uti par fuerat, nostram experti serenitatem, prece supplici petierunt litterarum optatam sibi fieri annotationem de quodam nostro altario in nostro situm episcopio. Quorum oratibus corde benigno condescendentes , curieque celestis, tam nobis quam ipsis, ultimi memores examinis, mercari cupientes, satisfecimus petitioni nostrorum canonicorum, altare concedentes, oratu Lisierni, nostri ejusdemque altaris archidiaconi. Situm est autem altare in nostro episcopio, et in potestate que dicitur Villa Pirosa, dedicatumque in Sancti Germani Autissiodorensis honore. Contulimus autem pretitulatis fratribus supradictis dictum altare per istud nostri decretum precepti; eo pacto talique ratione uti semper teneant, possideant absque ulla alicujus repetitionis infestatione vel calumpnia, tantum debitas sinodos annuatim et circadas persolvendo. Si quis autem, post excessum nostri, quod absit, minimeque futurum credimus, hoc nostre decretum donationis quoquomodo infringere temptaverit, anathematis jaculo percussus, cum Dathan et Abiron , Juda quoque, Domini traditore, dampnetur, nisi penituerit inde condigna satisfactione. X Durandus cancellarius subscripsit.

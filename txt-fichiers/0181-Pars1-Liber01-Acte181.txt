Innocentius episcopus, servus servorum Dei, venerabili fratri episcopo Parisiensi salutem et apostolicam benedictionem. Apostolice sedis benignitas sincere obsequentium vota fidelium favore benivolo prosequi consuevit, et personas illorum, quos in sua devotione promptas invenerit et ferventes, quibusdam titulis decentius decorare. Ut igitur, ex speciali devotione quam ad nos et Romanam ecclesiam habere dinosceris, favorem apostolicum tibi sentias accrevisse, auctoritate tibi apostolica induigemus, ut nullus delegatus vel subdelegatus, executor aut etiam conservator, per litteras apostolicas vel legatorum apostolice sedis impetratas et impetrandas in te vel ecclesiam Parisiensem, que speciali debet gaudere privilegio libertatis, excommunicationis, suspensionis vel interdicti sententias promulgare aut interdicere tibi ingressum ecclesie valeat, etiam si contineatur in eisdem litteris ut aliqua indulgentia sedis apostolice non obsistat. Nulli ergo omnino hominum liceat hanc paginam nostre concessionis infringere vel ei ausu temerario contraire. Si quis autem hoc attemptare presumpserit, indignationem omnipotentis Dei et beatorum Petri et Pauli apostolorum ejus se noverit incursurum Datum Lugduni v kal augusti, pontificatus nostri anno octavo.

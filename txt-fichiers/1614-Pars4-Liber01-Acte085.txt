Universis presentes litteras inspecturis, officialis archidiaconi Parisiensis, salutem in Domino. Notum facimus quod, in nostra presentia constituti, Albericus, poulletarius nobilis viri comitis Andegavensis, et Petronilla, ejus uxor, recognoverunt se recepisse a venerabili patre R. , Dei gratia Parisiensi episcopo, pro se et heredibus suis, quandam plateam, quam idem dominus episcopus habebat, absque edificio, in censiva et dominio suo, sitam Parisius, contiguam domui domini episcopi que dicitur domus Furni Episcopi, ex una parte, et domui Petronille la Hativelle, ex altera, prout domus predictorum Alberici et ejus uxoris, a parte posteriori, versus Secanam, secundum latitudinem, se comportat, continentem tesiam et dimidiam secundum longitudinem ultra domum eorumdem, pro decem solidis Parisiensibus annui capitalis census, eidem domino episcopo et successoribus suis annuatim imposterum reddendis, medietate videlicet in nativitate Domini et alia medietate in nativitate beati Johannis Baptiste. Et promiserunt dicti Albericus et Petronilla, ejus uxor, pro se et heredibus suis, fide in manu nostra prestita corporali, quod predictum censum annuatim solvent eidem domino episcopo et successoribus suis, terminis supradictis. Et, pro dicto censu solvendo, ut predictum est, dicti Albericus et Petronilla, ejus uxor, pro se et heredibus suis, obligaverunt coram nobis et oneraverunt, et obligatas et oneratas voluerunt et relinquerunt, erga dominum episcopum et ejus successores, totam domum eorum predictam et plateam supradictam, sub fide prestita ab eisdem. In cujus rei testimonium, nos, ad petitionem dictorum Alberici et ejus uxoris, sigillum nostrum presentibus litteris duximus apponendum. Datum anno Domini millesimo ducentesimo quinquagesimo sexto, mense augusto.

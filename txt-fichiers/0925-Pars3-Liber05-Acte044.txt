Universis presentes litteras inspecturis, officialis curie Garneri, in ecclesia Parisiensi archidiaconi, salutem in Domino. Notum facimus quod, in nostra presencia constituti, Guillelmus Ravelee, Guillelmus de Bordis, etc... manentes apud Noisiellum, in terra venerabilium virorum decani et capituli Parisiensis; item, Eremburgis la Ravelee, Johannes Droconis,... Petrus Baillehart,... manentes apud Noisellum, tam in terra armigerorum quam eciam aliorum, asseruerunt et recognoverunt in jure, coram nobis, quod dicti decanus et capitulum Parisiense, intuitu pietatis et ad instantiam et preces multimodas eorumdem, dederunt et concesserunt sibi et heredibus ac successoribus suis manentibus apud Noisiellum, in perpetuum, usuagium in herbagio de nemore de Noisiello decani et capituli predictorum, pro bestiis suis, videlicet pro equis, bobus, vaccis et vitulis tantummodo, et non pro aliis bestiis sive animalibus, a tempore quo dictum nemus habuerit decem annos completos sive decimum folium a tempore scissure dicti nemoris, et non infra tempus predictum. Asseruerunt etiam et recognoverunt predicti homines, coram nobis, in jure, quod, pro dicto usuagio in herbagio predicti nemoris in perpetuum habendo, ut predictum est, tenetur quilibet eorum habens masuram sive manens in villa de Noisiello, et eorum heredes sive successores, reddere et solvere dictis decano et capitulo unum denarium Parisiensem, et unum panem precio trium denariorum Parisiensium, vel tres denarios Parisienses pro pane, pro qualibet masura constructa et construenda, in crastino Natalis Domini annuatim, sive habuerint predicta animalia sive non; ita quod, si dicte masure, quas habent ad presens apud Noisiellum et quas in posterum sunt habituri, in plures dividantur, quod pro qualibet masura solvetur a quolibet possessore redditus predictus, ut superius est expressum... In cujus rei testimonium, ad peticionem dictorum hominum manentium apud Noisiellum, presentes litteras sigillo predicte curie fecimus sigillari. Datum anno Domini mcc octuagesimo, die lune post festum apostolorum Philippi et Jacobi.

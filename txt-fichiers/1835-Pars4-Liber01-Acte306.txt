O., miseratione divina Tusculanus episcopus, apostolice sedis legatus, universis presentes litteras inspecturis, salutem in Domino. Ad decorem domus Domini, cujus sumus ministerio, licet immeriti, deputati, intendere cupientes, presertim in Parisiensi ecclesia, que inter ceteras ecclesias Gallicanas quadam prerogativa noscitur preminere, et cui tam ex beneficiorum multiplicium perceptione diutina, quam etiam affectione ampliori specialius obligamur, de consensu venerabilis patris Willelmi, Dei gratia episcopi, L. decani et tocius capituli Parisiensis, ordinavimus et auctoritate legationis nostre imperpetuum decrevimus observandum, quod quicumque amodo, pro tempore, cantor seu succentor in eadem ecclesia instituetur, personalem residenciam in ipsa institutione jurare in capitulo teneatur. Cui ordinationi venerabiles viri Nicholaus cantor et Henricus succentor Parisienses cum presentes essent, et spontanei concesserunt et, in presentia nostri et venerabilis patris Willelmi episcopi, L. decani et tocius capituli Parisiensis, se observaturos in posterum juraverunt. Ad hec, de consensu L. decani totiusque capituli, cum convenientia et voluntate ipsius episcopi predicti, pro utilitate ejusdem ecclesie ordinavimus, ut quascumque preposituras in ecclesia Parisiensi amodo vacare contigerit, in augmentum prebendarum illarum ubi prepositure consistunt, salvis oneribus quibus prepositure ad presens onerate existunt, imperpetuum cedant; ita tamen quod prebendarii loci illius ubi prepositura vacaverit, preposituram successive, quilibet anno suo, regere teneantur, et proventus justitie pro laboribus cedant regenti cuilibet anno suo. Nulli ergo omnino hominum liceat, etc. In hujus autem ordinationis testimonium, presentes litteras sigillo nostro, cum sigillis venerabilis patris Willelmi episcopi et capituli predictorum fecimus roborari. Actum x kal. novembris, anno Domini m ducentesimo quadragesimo quinto.

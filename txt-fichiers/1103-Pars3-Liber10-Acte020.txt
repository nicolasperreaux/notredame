Universis presentes litteras inspecturis, officialis curie Parisiensis, salutem in Domino. Notum facimus quod, cum discordia mota esset inter venerabiles viros decanum et capitulum Parisiense, ex una parte, et Philippum de Bona Valle, armigerum, ex altera, super eo, quod dicti decanus et capitulum dicebant, quod ipse piscatus fuerat seu fecerat piscari in aqua ipsorum de Liricantu, que appellatur le Marais, ubi non poterat nec debebat, nec in locis in quibus derivatur aqua predicta, nec aliquid jus sibi competebat; dicto vero Philippo contrarium asserente, quod in fossatis suis poterat piscari, et in locis in quibus derivatur aqua fossatorum suorum, et illam sequi et pisces suos, sicut capitulum Parisiense sequi aquam suam et pisces suos; tandem, die sabbati ante dominicam qua cantatur Oculi mei, dictus Philippus, in capitulo Parisiensi, hora capituli, personaliter comparens, voluit et expresse consensit, quod duo canonici Parisienses, quos dicti decanus et capitulum elegerint et nominaverint, inquirant super premissis veritatem; et promisit, fide in manu nostra prestita corporali, quod ipse tenebit ac inviolabiliter observabit quicquid duo canonici, ad hoc a dictis decano et capitulo nominati et electi, super premissis duxerint ordinandum, nec contra dictum eorum, per se vel per alium, veniet in futurum; quantum ad hoc, jurisdictioni curie Parisiensis se supponens, ubicumque se transferat vel divertat. In cujus rei testimonium, presentes litteras sigillo curie Parisiensis fecimus sigillari. Datum anno Domini m cc lxx quinto, die sabbati predicta ante dominicam qua cantatur Oculi mei.

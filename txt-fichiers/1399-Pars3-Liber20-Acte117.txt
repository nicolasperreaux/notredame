Universis, etc. Notum facimus quod, coram nobis constitutus, dominus Symon de Checiaco, capicerius ecclesie Parisiensis, recognovit coram nobis se habuisse et recepisse a religiosa domina abbatissa de Edera, per manus domini Stephani, quondam capicerii ecclesie Parisiensis predicte, res inferius annotatas, videlicet : tres calices, unum aureum, ponderis trium marcarum et dimidie, alterum argenteum, deauratum intus et extra, ponderis marce et dimidie et xlv sterlingorum, et tercium argenteum, ponderis marce et dimidie et xlvii sterlingis et obolo; item, duas lurccas argenteas, ponderis unius marce et quinque sterlingorum; item, duos pelves argenteos, ponderis sex marcharum decem sterlingis minus; item, quamdam esconsam argenteam, ponderis duarum marcharum et xl sterlingorum; item, quemdam urceolum argenteum, ponderis sex marcarum; item, duo candelabra parva argentea, ponderis sex marcarum et dimidie et xxv sterlingorum; alterum vero, par illius, est ponderis novem marcarum et dimidie et xlv sterlingorum; item, duo candelabra, extra argentea et intus ferrea, que librata non fuerunt; item, duas naviculas argenteas, cum quibus ponitur incensum in thuribulis, ponderis unius marce et xl sterlingorum; item, quandam crucem argenteam deauratam, ponderis sex marcharum; item, duos textus parvos; item, parvam coronam ad opus purificationis beate Marie; item, tres paraturas ad majus altare; item, triginta et unam albas paratas cum amictis; item, tresdecim non paratas cum amictis; item, viginti octo toallias ad altare; item, novem manutergia; item, bibliothecam in quatuor voluminibus; item, quinque volumina librorum, scilicet Vitam sanctorum et Exposiciones; item, Martinetum; item, Pastorale novum et vetus et Colecarium; item, tres tabulas eburneas; item, quinque psalteria et dua antiphonaria; item, missale, gradale, epistolas et euvangelia de capicerio Beate Marie Parisiensis. In cujus rei, etc. Datum anno Domini mcclxviii, die sabbati, in festo sanctorum Egidii et Lupi.

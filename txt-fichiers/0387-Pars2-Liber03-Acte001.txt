Inter canonicos Sancte Marie Parisiensis et Hugonem, comitem Donni Martini, talis conventio facta est. Iste Hugo terre nostre que dicitur Mauriacus et Mintriacus, ejusdemque terre nostris hominibus multas injuste consuetudines imposuerat, et diu possederat, pro quibus eum excommunica vimus. Tandem vero inter nos et illum talis concordia facta est. Vicarietatem extra atrium ecclesie Mauriaci et tensamentum juste mensure , et hoc de hospitatis arpennis accipiendum, et corveias semel in anno, et has mense marcio, et pedaticum, preter canonicos et eorum homines; que, quia sui juris cognovimus, in pace dimisimus. Cetera omnia, quecumque et occasionum esse possunt et consuetudinum, penitus nobis in pace dimisit, exceptis duobus his : videlicet comessationibus quas in prefala villa frequenter accipit, et carrucariis quibus sepe pauperes nostros affligit. Hec solummodo duo nec ille dimisit, nec nos dimisimus; sed in querela et in calumpnia relinquendum esse decrevimus , ita tamen ut, si quid nimis de his duobus ageret, eum conveniremus , et ad emendandum vel ad justiciam faciendam moneremus; que si neglexerit, eum denuo excommunicaremus. Hanc concordationem firmiter tenendam in fide sua promisit, et filio suo annuere fecit.

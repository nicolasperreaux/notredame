Universis presentes litteras inspecturis, officialis curie Parisiensis, salutem in Domino. Notum facimus quod, coram nobis constituti, Johannes, major de Balneolis, Hodeardis, uxor ejus, Symon dictus Dives, Thecia, uxor ejus, Reginaldus Picardus, Johannes Gilboudi de Balneolis, Ascelina, uxor ejus, Mauricius, filius Garneri de Gallandia, Theophania, uxor ejus, et Petronilla dicta la Cossine asseruerunt et recognoverunt in jure, coram nobis, quod ipsi, diu est, manumissi fuerant a venerabilibus viris decano et capitulo Parisiensi, et quod in ipsa manumissione dicti decanus et capitulum retinuerunt in dictis personis, heredibus et successeribus earumdem, et in bonis ac possessionibus suis, ad quemcumque locum devenirent, sive essent clerici sive cives Parisienses, vel alii quicumque, cujuscumque ordinis, dignitatis vel condicionis existant, talliam ad placitum seu ad voluntatem decani et capituli eorumdem. Item, asseruerunt prenominate persone quod dicti decanus et capitulum predictam talliam quam habebant in ipsis, heredibus et successoribus ac possessionibus ipsorum, ad requisicionem dictarum personarum et ad instanciam et preces multimodas earumdem, ipsisque volentibus et expresse consencientibus, habitis ab eisdem super hoc consilio, tractatu et deliberatione diligenti, dictam talliam ad placitum, utilitate ipsorum decani et capituli et ecclesie Parisiensis ac dictarum personarum et heredum ac successorum suorum pensata, prenominatis personis et heredibus ac successoribus earumdem et possessoribus bonorum suorum taxaverunt et abonaverunt ad summam quatuor librarum Parisiensium, et dictam summam, nomine tallie, sibi retinuerunt in eisdem personis et heredibus et successoribus ipsarum et possessoribus domorum, masurarum, hostisiarum et aliarum possessionum suarum, quicumque fuerint, et in illis ad quos bona hujusmodi et possessiones quocumque modo sive titulo devenerint in futurum, sive sint clerici vel laici, quicumque, cujuscumque ordinis, dignitatis vel condicionis existant, ipsis decano et capitulo a predictis personis et eorum successoribus, annis singulis in posterum, in festo beati Martini hyemali, persolvendam Parisius; salva nichilominus et retenta, preter dictam summam quatuor librarum Parisiensium annuatim, ut dictum est, solvendarum, tallia pro domino rege, quando eam fieri contigerit levanda, una cum dictis quatuor libris, per decanum et capitulum supradictos... Datum anno mcclx nono, mense januario.

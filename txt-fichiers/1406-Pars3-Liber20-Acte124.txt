Universis presentes litteras inspecturis, G. decanus et capitulum Parisiense, salutem in Domino. Cum super novas portas claustri nostri Parisiensis domos edificavissemus, seu edificari fecissemus magnis sumptibus et expensis, diuque tractavissemus super ordinatione earumdem, tandem, deliberatione et diligenti tractatu habito super hoc, de communi assensu capituli, ordinavimus de dictis domibus in hunc modum, videlicet : Quod domum que est supra portam Sancti Johannis Rotundi unimus et adjungimus domui magistri Remondi dicti Marc, concanonici nostri Parisiensis, et oneramus eam in triginta solidis Parisiensibus annue pensionis, una cum pensione in qua dicta domus magistri Remundi erat antea onerata, nobis reddendis in terminis in quibus pensiones domorum claustralium reddi debent. Domum vero que est supra portam, per quam itur ad vicum Marmosetorum, adjungimus et unimus domui domini Stephani de Blesis, in qua moratur ad presens, et eam oneramus in viginti solidis Parisiensibus annue pensionis, una cum pensione in qua domus dicti domini Stephani erat antea onerata, nobis annuatim reddendis et solvendis, ut predictum est. De domo vero que est supra portam, per quam itur ad insulam, ita ordinamus, videlicet quod illam partem que est contigua domui magistri Guillelmi de Matiscone dicte domui adjungimus perpetuo et unimus, et eam oneramus in triginta solidis Parisiensibus annue pensionis, una cum pensione in qua dicta domus erat antea onerata; aliam vero partem dicte domus, que est contigua domui magistri Mathei de Clariaco, dicte domui adjungimus perpetuo et unimus, et eam oneramus in viginti solidis Parisiensibus annue pensionis, una cum, etc... Quod ut sit firmum et stabile, sigillum nostrum presentibus litteris duximus apponendum. Actum anno Domini millesimo ducentesimo septuagesimo quinto, mense martio.

Alexander episcopus, servus servorum Dei, decano et capitulo Parisiensi, salutem et apostolicam benedictionem. Significastis nobis quod, aperiente Domino manum suam, redditus et proventus quarumdam prebendarum et beneficiorum ad vestram collationem spectantium adeo excreverunt, quod ultra statutum quod habetur in ecclesiis, in quibus prebende ac beneficia ipsa consistunt, de certo canonicorum numero juramento vallatum, necessaria possunt pluribus ministrari. Nos igitur, vestris supplicationibus inclinati, creandi de novo prebendas seu beneficia in ipsis ecclesiis, quot expedire videritis, de superexcrescentibus redditibus et proventibus, dyocesiani ad id accedente consensu, auctoritate vobis presentium liberam concedimus facultatem. Datum Viterbii, idibus novembris, pontificatus nostri anno tertio.

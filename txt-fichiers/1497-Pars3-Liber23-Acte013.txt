Willelmus, archipresbiter Sancti Severini Parisiensis, omnibus presentes litteras inspecturis salutem in Domino. Mandatum venerabilium virorum G, abbatis Sancti Jacobi, et P. ejusdem loci prioris, et G. Sancti Quiriaci, decani Pruvinensis, judicum a domino papa delegatorum, recepimus, sub hac forma :  G. ecclesie Sancti Jacobi dictus abbas, et P. ejusdem loci prior, et G. ecclesie Sancti Quiriaci decanus Pruvinensis, viris venerabilibus et discretis abbati Sancte Genovefe et archipresbitero Sancti Severini Parisiensis, salutem in Domino. Accedens ad nos, Almaricus de Mollento, miles, dixit, quod in eum et Willelmum, fratrem suum, auctoritate nostra, sentenciam excommunicacionis protulistis, quia nolebant parere rei judicate a nobis contra ipsos, pro capitulo Beate Marie Parisiensis; unde beneficium absolucionis, pro se et fratre suo, implorabat, dicens quod parati erant rei judicate parere, tam in principali quam in exspensis, cum alias, ut ei dicebamus, absolvi non deberent, et quod de cetero non impedirent capitulum nec homines nec hospites capituli uti jure suo in aqua de qua lis fuit inter ipsos, nec impediri facerent, et hoc parati erant jurare. Igitur, auctoritate apostolica qua fungimur in hac parte, vobis mandamus, quatinus, vocato capitulo et recepto a dictis militibus supradicto juramento, audita confessione eorumdem, quod pareant rei judicate, sicut supelucionis impendatis, et, si quam sententiam in familias illorum vel gentes, ipsorum occasione, protulistis, nichilominus, sicut justum fuerit, relaxetis. Quod si non ambo hils exequendis potueritis interesse, alter vestrum ea nichilominus exequatur. Actum anno Gracie m cc vicesimo quinto, mense octobri, die lune ante festum beati Dyonisii.  Nos vero, secundum formam mandati superius expressi procedentes, predictos A. et W. ab excommunicacione, qua tenebantur innodati, occasione querele Parisiensis, absolvimus et absolutos fecimus denunciari, abbate Sancte Genovefe ex justa causa absente. Datum anno Domini m cc vicesimo sexto, mense aprili.

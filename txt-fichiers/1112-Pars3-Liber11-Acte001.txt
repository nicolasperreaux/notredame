In nomine Patris et Filii et Spiritus Sancti. Amen. Nos, E. decanus, P. succentor Parisiensis ecclesie, notum facimus universis, quod, cum causa verteretur, auctoritate apostolica, inter venerabiles viros decanum et capitulum Beate Marie Parisiensis, ex una parte, et nobiles viros Guidonem de Monte Forti, dominum de Betencort, et H. thesaurarium Belvacensem, dicto comiti in eodem castro participantem, ex altera, super terris, molendinis, hostisiis, ortis, pasturis de Rivaria, que sunt inter Corberosam et Betencourt, et rebus aliis, occasione dicte querele emergentibus; necnon et super eo quod homines Beate Marie Parisiensis capiuntur a servientibus eorumdem nobilium, in via qua itur a Corberosa ad Sanctum Arnulfum, que est in terra Beate Marie; et eciam super eo quod, cum servientes eorum fregissent domum Petri de Frigida Villa, que est in terra Beate Marie, eundem, cum rebus suis aufugientem, ceperunt et redemerunt; dicte partes compromiserunt in nos et alium tercium, quem nobiscum vocare vellemus, sub certa forma, que in instrumento exinde confecto continetur. Nos igitur, venerabili viro N. Parisiensi cantore nobiscum ad hoc vocato, utriusque partis testibus et racionibus diligenter consideratis, die partibus ad referendum arbitrium sive ordinacionem assignata, nos tres sic ordinamus et pronunciamus: Dicimus per sentenciam, quod tota terra et masure et pasture, tam citra rivum quam ultra rivum, sicut protenduntur a molendino monachorum Sancti Martini usque ad terram molendini de prato sub capella, sunt in terra et dominio ecclesie Beate Marie Parisiensis; nec dominus Guido, nec thesaurarius Belvacensis, nec homines de Betencourt, possunt vel debent inmittere animalia sua in predictas terras seu pasturas, quamdiu culte sunt, nec in ortis, nec in pratis, nec in aliis locis, quamdiu culta sunt, et in utilitates possidencium eos, more consimilium terrarum, custodiuntur. Dum autem culta non fuerint loca predicta vel in utilitates ecclesie custodita, possunt inmittere homines de Betencourt animalia sua in pascua illa, sicut, versa vice, homines de Corberosa inmittunt animalia sua in pascua territorii de Betencourt. Inhibemus autem predictis Guidoni et thesaurario et capitulo Parisiensi, ne contra hanc ordinacionem nostram seu dictum nostrum faciant, sed homines suos de Corberosa et de Betencourt ad hec observanda compellant, et ad hoc faciendum eos condempnamus. Ad hec, cum probatum sit, quod per dominum Guidonem et suos, dampna illata sint hominibus capituli prefate Riparie, in masuris et ortis et rebus aliis, usque ad valorem xv librarum, condempnamus dictum Guidonem in xv libris Parisiensibus, dandis prefatis hominibus, infra viginti dies, post submonicionem capituli Parisiensis. De cetero vero, tam dictus Guido quam dictus thesaurarius prefatos homines et eorum masuras necnon et aliorum hominum de Riparia, que fuerint in terra Beate Marie, in pace dimittant. De molendino Riparie, dicimus quod est de terra Beate Marie Parisiensis et situm in terra et dominio Beate Marie Parisiensis, et tota justicia in molendino est capituli Parisiensis; et inhibemus ne dicti Guido et thesaurarius capiant de cetero boissellos in illo molendino, sive aliud impedimentum faciant illi molendino vel servientibus ejus. Preterea, dicimus et inhibemus ne dicti Guido et thesaurarius vel servientes eorum de cetero capiant homines de terra Beate Marie Parisiensis, in via qua itur a Corberosa ad Sanctum Arnulfum, que est in terra Beate Marie Parisiensis. Super eo vero quod servientes dictorum Guidonis et thesaurarii dicebantur cepisse et redemisse Petrum de Frigida Villa, cum rebus suis aufugientem, sepenominatos Guidonem et H. thesaurarium absolvimus. Ordinamus igitur et per sentenciam dicimus, ut memorati decanus et capitulum, Guido et H. thesaurarius predicta observent inviolabiliter, et ab hominibus suis de Corberosa et de Betencourt, prout eis subiciuntur, inviolabiliter faciant observari; et ad hoc eos condempnamus. Actum Parisius, anno Gracie m cc xx quarto, mense novembri.

Petrus, Dei gratia Parisiensis episcopus, et Hugo decanus totumque capitulum, etc. Ad universitatis vestre notitiam volumus pervenire quod, cum de redditibus pro sigillo Parisiensis capituli proventuris nichil esset certitudinis diffinilum, et super hiis contentio aliquando mota fuisset, nos ad sopiendam totius contentionis materiam, et pacem inter capitulum et cancellarium Parisiensem perpetuis temporibus firma stabilitate servandam, pari consensu et communi voluntate, sollempniter in capitulo Parisiensi duximus statuendum, quod super nullo contractu quem faciet capitulum cum aliquo canonico vel aliquo alio, sive canonicus cum capitulo vel aliquo alio, seu aliquis alius cum capitulo vel canonico, pro litteris super hoc conficiendis, vel pro sigillo habendo nichil recipiet vel exiget cancellarius Parisiensis, quicumque fuerit pro tempore substitutus, idem etiam statuimus pro ecclesiis specialiter ecclesie Parisiensi subjectis, videlicet pro ecclesia Sancti Johannis Rotundi, Sancti Stephani, Sancti Dyonisii de Passu, Sancti Renedicti, Sancti Mederici, Sancti Cristophori, et pro canonicis earumdem ecclesiarum, et pro hospitali Beate Marie, ut similiter de nullo contractu quem aliqua istarum ecclesiarum vel aliquis canonicus earumdem faciet cum aliquo, vel aliquis cum eis, aliquid inde recipiet cancellarius pro privilegio, vel pro carta, vel litteris, vel etiam pro sigillo. Si vero aliqua extranea persona, super rebus que ad aliquam personarum vel ecclesiarum predictarum pertineant, litteras seu cartam vel aliud instrumentum petierit, quatuor tantummodo denarios inde habebit cancellarius, tam pro scriptura quam pro cera et sigillo. Similiter autem de nullo contractu quem clericus beneficiatus in ecclesia Parisiensi faciet cum aliquo, super rebus ad ipsam ecclesiam pertinentibus, cancellarius nichil habebit. Si vero capitulum Parisiense aliquem de servis suis gratis manumiserit, et littere inde fiant, cancellarius nichil inde exigere poterit, nisi lantummodo duos solidos; si autem pro precio, pro qualibet libra precii duodecim denarios inde percipiet, donec summa precii pervenerit usque ad summam XL librarum; si tamen pretium manumissionis quadraginta libras excesserit, nichil inde ultra XL solidos habere poterit cancellarius. Ceterum pro singulis litteris obolatam cere, et pro chartis denariatam recipiet cancellarius a capicerio Beate Marie. Libros quidem Parisiensis ecclesie sine cantu corrigere, ligare et in bono statu tenebitur conservare, et talem instituere magistrum in claustro qui sufficiens sit ad scolarum regimen, et ad officium quod debet facere in ecclesia, et ad litteras capituli, si opus fuerit, faciendas. Profecto omnia ista se bona fide facturum et servaturum cancellarius, quicumque fuerit, in institutione jurabit. Nichilominus etiam sub eodem juramento faciet fidelitatem capitulo de sigillo ipsius capituli fideliter observando. Magister vero Stephanus, Parisiensis cancellarius, in sua institutione omnia supradicta benigne concessit, et propria voluntate fideliter observanda juravit, et in majorem sue concessionis noticiam hiis litteris suum fecit sigillum apponi. Nos autem hanc ordinationem volentes semper stabilitate perpetua firmiter observari, presentes litteras fecimus sigillorum nostrorum auctoritate muniri. Actum anno Domini MCC quinto decimo, mense octobri.

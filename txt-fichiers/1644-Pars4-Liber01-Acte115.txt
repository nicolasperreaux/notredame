Universis presentes litteras inspecturis, officialis curie Parisiensis, salutem in Domino. Notum facimus quod, in nostra presentia personaliter constitutus, Johannes Galandi, perpetuus matricularius ecclesie Parisiensis procuratorque venerabilis viri et discreti magistri Radulphi de Roseto, canonici Parisiensis, receptoris et administratoris temporalium reverendi in Christo patris ac domini S., Parisiensis episcopi, ut dicebat, asseruit coram nobis, quod predictus reverendus pater habet et possidet pacifice et quiete tria arpenta tam vinee quam terre ou de friche, communiter nuncupata vineam de Clauso Buticularii, sitam ad locum qui dicitur des Plastrieres du Ruel, versus Poirtronville, contigua Clauso Magistri, ex una parte, et, ex parte altera, vinee Johannis Arrode, in censiva predicti reverendi, onerata in duobus solidis Parisiensibus census capitalis seu etiam fundi terre; que quidem tria arpenta tam vinee quam terre ou de friche dictus Johannes Galandi, de precepto, voluntate et assensu magistri Radulphi, ut dicebat, utilitate et commodo predicti reverendi primitus consideratis et attentis, visoque statu in quo dicta tria arpenta extiterant, Matheo dicto de Grosso Bosco, ante Muetam Sancti Martini de Campis, Parisiis, ut dicebat, commoranti, ejusdem heredibus et causam habituris ab eodem, quo supra nomine, tradidit et perpetuo concessit ad annuam pensionem seu etiam annuum redditum, videlicet pro triginta sex solidis Parisiensibus, anno quolibet imperpetuum reddendis et solvendis dicto reverendo et suis successoribus ac causam habituris ab eodem, a dicto Matheo vel causam habituris ab eodem, in festo Omnium Sanctorum; hoc acto, quod idem Matheus dictam terram seu friche advineare, et vineam ubi non est vinea plantare et edificare, citius quam poterit, suis propriis sumptibus et expensis teneatur... Datum anno Domini millesimo ducentesimo nonagesimo nono, die dominica qua cantatur Judica me.

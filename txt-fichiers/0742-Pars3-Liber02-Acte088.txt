Milo, Dei permissione Sancti Launomari Blesensis abbas, et totus ejusdem monasterii conventus, omnibus presentes litteras inspecturis, salutem in Domino. Noverit universitas vestra quod, cum Thyonius, filius Gervasii Piaulievre, homo noster de corpore, vellet contrahere cum Petronilla, filia Johannis de Atrio, femina capituli Beate Marie Parisiensis de corpore, et Petrus, filius dicti Johannis de Atrio, homo dicti capituli Parisiensis de corpore, vellet contrahere cum Sybilla, filia memorati Gervasii, femina nostra de corpore; nos dicta matrimonia volumus et concedimus fieri hoc modo : quod memorati Thyonius et Petronilla, et omnes persone ab eis descendentes, erunt nostri homines de corpore in perpetuum; memorati vero Petrus et Sybilla, et omnes eorum heredes, erunt homines de corpore capituli Beate Marie Parisiensis. In cujus rei testimonium, presentes litteras fecimus sigillorum nostrorum munimine roborari. Actum anno Domini mccxxx, mense januario.

Ego Herveus, Parisiensis decanus, universumque Parisiensis ecclesie capitulum, notum fieri volumus, tam presentibus quam futuris, quod generalis consuetudo ecclesie nostre habet, quod decanus de novo institutus per omnes villas Beate Marie, cum primo ad aliquam villam venerit, ab hominibus ville procurationem recipere debet. Cum vero ego Herveus, Parisiensis decanus, de novo institutus, negociis ecclesie urgentibus et trahentibus, villam de Roseto primo visitarem, homines prefate ville procurationem, prout consuetudo erat, mihi reddere noluerunt, asserentes se nullo modo eam debere. Ego vero prefatos homines sepe et multum ammonui, ut mihi debitam procurationem redderent. Tandem, post multas vexationes et clamores, ita pacifice transactum est inter nos et prefatos homines, quod unus illorum, Berardus nomine, de communi assensu omnium, pro omnibus recognovit eos debere predictam procurationem, et unus pro omnibus, de communi assensu omnium, et procurationem et emendationem in manu mea reddidit, pretaxato precio, pro procuratione et emendatione, centum viginti librarum Pruviniensis monete. Cum autem ante compositionem istam vellemus eos trahere in capitulum nostrum, causa placitandi, illi dicebant quod nunquam venerant in capitulum, nec venire debebant. Super hoc ipso tamen cum pacem nobiscum inirent, compromiserunt in quatuor personas, Herveum decanum, Girardum archidiaconum, Adam canonicum, Henricum militem majorem, eo tenore quod nos diligenter inquireremus ab antiquioribus fratribus nostris, utrum homines de Roseto deberent venire in capitulum nostrum. Nos vero diligenter inquisivimus et invenimus quod nunquam viderant eos venire pro aliqua causa, nisi quando ecclesia vel aliquis miles impetebat eos de servitute proprii corporis, preter servientes feodatos, qui omnes tenentur Parisius venire, quotiens citantur a nobis. Si autem vellent aliquam consuetudinem contra nos deratiocinare, et nos eam negaremus, venirent in capitulum nostrum propter eam deratiocinandam, salvis tamen antiquis et legitimis consuetudinibus. Quod, ne oblivioni tradi posset, scripto commendavimus, et testium subscriptione signavimus. Signum Hervei decani. S. Petri precentoris. S. Mauricii archidiaconi. S. Osmundi archidiaconi. S. Girardi archidiaconi. S. Galonis succentoris... Actum publice in capitulo nostro, anno ab incarnatione Domini MCLXXXVI. Data per manum Hilduini cancellarii.

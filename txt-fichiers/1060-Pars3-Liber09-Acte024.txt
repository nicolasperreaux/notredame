Decanus Sancti Clodoaldi, conservator privilegiorum a summo pontifice venerabilibus viris decano et capitulo Parisiensi concessorum, dilecto in Christo presbitero de Roseto, salutem in Domino. Mandatum domini pape vidimus in hec verba : Sequitur tenor mandati, quo papa Innocentius jamdicto decano omnem potestatem ad defendenda ecclesie Parisiensis jura committit. Cum igitur prepositus de Yciaco et ejus complices terram Beate Marie Parisiensis, videlicet villam de Venula, violenter intraverint, homines ejusdem terre, quampluries eorumdem hominum animalia invaserint, et violenter capta asportaverint, sicut publicum est et notorium per evidenciam facti, ita quod non potest aliqua tergiversacione celari, immunitatem terre ejusdem ecclesie Parisiensis contra justiciam infringendo; auctoritate premissa qua fungimur in hac parte, vobis precipiendo mandamus, in virtute obediencie firmiter injungentes, quatinus ad nobilem dominam illustrem comitissam Campanie, de cujus mandato premissa sunt, ut dicitur, attentata, personaliter accedentes, eam diligenter moneatis cum reverencia, tanquam decet, et ipsam ad hoc precibus et monitis efficaciter inducatis, ut predictos homines, animalia et res alias predictorum hominum de Venula, que ipsa indebite, per se vel suos, dicitur detinere in prejudicium et gravamen ecclesie Parisiensis, liberari faciat absque mora; exponentes eidem quod, nisi hec adimpleverit, sustinere non poterimus nec eisdem decano et capitulo Parisiensi in jure suo deesse, quin ex tunc, contra ipsam et suos ac omnes predictorum hominum et bonorum suorum detentores, ad sentenciam juxta mandatum apostolicum, quantum jus permiserit, procedamus; et quid vobis responsum fuerit nobis fideliter rescribatis. Datum anno Domini m cc l iiii, die sabbati post festum apostolorum Philippi et Jacobi.

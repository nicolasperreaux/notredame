Universis presentes litteras inspecturis, frater Stephanus, dictus abbas Clarevalensis, ordinis Cysterciensis, et conventus ejusdem loci, et fratres Clarevalenses, in loco Beati Bernardi Parisius studentes, salutem in Domino. Notum facimus quod, cum venerabiles viri decanus et capitulum Parisiense haberent et possiderent sex arpenta vinearum octo quarrellis minus, in manu mortua, sita juxta muros Parisienses, prope portam Parisiensem per quam itur apud Sanctum Victorem; item, cum idem decanus, ratione domus sue quam habet in claustro Parisius, similiter haberet et possideret in manu mortua quamdam peciam vinee, sitam inter vineas et muros predictos; ipsi decanus et capitulum predicta sex arpenta octo quarrellis minus, et etiam dictam peciam vinee, in manu mortua, cum omni ea libertate qua eas possidebant, salva eis tantummodo justicia, quantum ad censum suum repetendum, capiendum et habendum, prout Parisius est consuetum in talibus, si forte deficeremus in solucione census inferius nominati, dederunt et concesserunt nobis, abbati et conventui et fratribus Clarevallensibus, in loco Beati Bernardi Parisius studentibus, ad annuum censum perpetuum, pro viginti quinque libris Parisiensibus census perpetui, a nobis eisdem decano et capitulo Parisiensi, in claustro Parisiensi, in octavis nativitatis beati Johannis Baptiste, singulis annis in posterum persolvendis. Quam libertatem sic intelligimus, videlicet : quod vinee quas nobis tradiderunt libere sint ab omni servitute personali et prediali; hoc excepto, quod, si vinee ille censum debent monachis de Tiron, ipsi tamen illum censum solvent illis de Tiron; et hoc excepto, quod, si de vineis illis ipsi solvebant vel solvere tenebantur alicui decimas, nos eas solvemus; si vero non solvebant vel solvere non tenebantur decimas devineis illis, nec nos ad hoc tenebimur. Si vero de vineis predictis eis decima deberetur, si alius quam ipsi eas teneret, ipsam decimam nos fratres habebimus, nec eam ipsis solvere tenebimur... Datum anno Domini mccxlvi, die jovis in festo Omnium Sanctorum.

Odo, miseratione divina Parisiensis electus, Hugo decanus et Petrus cantor ejusdem ecclesie, et Robertus, prior Sancti Martini de Campis, omnibus Christi fidelibus ad quos presens scriptum pervenerit, perpetuam in Domino salutem. Cum inter Mauricium, Parisiensem archidiaconum, et Scalensem ecclesiam controversia ageretur, ex delegatione summi pontificis commissa domino Petro, Atrebatensi episcopo, Roberto, abbati Sancti Victoris, et Roberto, priori Sancti Martini de Campis, super procuratione prefati archidiaconi et quibusdam gravaminibus, que sibi illata prefata Scalensis ecclesia asserebat; cum tercius presens adesse non posset, coram duobus abbatissa, que procurationem deberi negabat, ex parte sua suique conventus, liti renuntiavit et litteris a quocumque super his sive impetratis sive impetrandis; exhibitis etiam litteris de rato, promisit, pro se et capitulo suo, archidiacono similiter promittente , quod quicquid inde faceremus ratum haberent, et in perpetuum, sine contradictione qualibet, observarent. Nos autem, de utriusque partis assensu, habito prudentum consilio, ut abbatie in perpetuum caveremus ab omni gravamine et malignandi occasione, sicut statutum est in Lateranensi concilio, ita pronuntiando expressimus, ut videlicet archidiaconus, cum semel in anno venerit ad Scalensem ecclesiam, sicut decet officium suum, numerus equitaturarum ipsius septenarium non excedat, decano suo cum eo etiam veniente, adjuncto competenti numero cursorum ad tot evectiones pertinentium, accepturus cum gratiarum actione quod sibi honeste fuerit appositum; et si aliquid secum attulerit pertinens ad cibum vel potum, vel aliquid extrinsecum emerit, non cogetur abbatissa pro eo aliquid exsolvere. In recessu insuper suo, nichil quod pertineat ad cibum vel potum vel ceram vel aliud, nisi gratis ei oblatum fuerit, asportabit. Si autem vel procuratio vel aliquid ad procurationem pertinens denegabitur, aut minus honeste fuerit exhibitum, archidiaconus jurisdictione sua propter hoc non utetur, ut nullus, auctoritate sua, ecclesiam vel aliquam personam ad ecclesiam pertinentem sententie supponat; sed querimoniam apud episcopum deponet, et episcopus faciet emendari, sicut decebit, vel Parisiense capitulum, sede vacante, in omnibus aliis reservata ipsi archidiacono jurisdictione debita. Prohibitum est etiam, ne archidiaconus de cetero palefridum vel centum solidos pro palefrido, vel aliquam summam quam solet percipere pro abbatissa introducta vel introducenda ad sedem, quasi de jure suo, audeat exigere,, nec abbatissa cogetur exsolvere. Nec est pretereundum, quod episcopo et ecclesie Parisiensi plena in omnibus jurisdictio in Scalensi ecclesia reservatur. Ne igitur sopita dissensio, etc. Actum publice Parisius, anno incarnati Verbi MCXCVII.

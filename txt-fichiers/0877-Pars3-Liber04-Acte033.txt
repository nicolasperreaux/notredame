Universis presentes litteras inspecturis, officialis curie Parisiensis, salutem in Domino. Notum facimus quod, in nostra presencia constitutus, procurator venerabilium virorum decani et capituli Parisiensis, nomine procuratoris eorumdem et pro ipsis, denunciavit coram nobis, anno Domini mcclxxvi, die mercurii ante festum beate Marie Magdalene, presbitero Sancti Petri de Gonessia, ut ponat extra manum suam sex solidos Parisienses annui census sive redditus, quos percipit super domo liberorum defuncti Dori; item, duodecim denarios Parisienses, quos percipit super domo a la Falouele; item, xviii denarios Parisienses, quos percipit super domo Hugonis Pavie. Dicta vero die denuntiavit magistro leprosie de Gonessia, ut ponat extra manum suam duodecim denarios Parisienses, quos percipit, nomine dicte leprosie, super domo dicti Hugonis Pavie. Item, eadem die denuntiavit Odoni dicto Baret, matriculario ecclesie Sancti Petri de Gonessia, ut ponat extra manum suam duodecim denarios Parisienses quos percipit, nomine dicte fabrice ecclesie Sancti Petri, una cum aliis matriculariis ejusdem ecclesie, super domo dicti Hugonis Pavie; que domus site sunt in terra et dominio decani et capituli predictorum. In cujus rei testimonium, presentes litteras sigillo Parisiensis curie fecimus sigillari. Datum anno et die predictis.

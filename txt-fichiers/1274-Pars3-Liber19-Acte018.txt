In nomine sancte et individue Trinitatis. Amen. Ludovicus, Dei gratia Francorum rex. Noverint universi, presentes pariter et futuri, nos concessisse dilectis nostris canonicis Beate Marie Parisiensis, ut, omnibus annis quibus tallia panis et vini de cetero colligi debebit Parisius, colligant canonici talliam panis et vini per totam terram suam in Gallandia et in claustro Sancti Benedicti, a principio messium et a principio vindemiarum usque ad festum sancti Martini hyemalis, ita quod ipsa sancti Martini dies cedat in talliam eorum; nam, propter hoc, tenentur canonici reddere nobis et heredibus nostris centum solidos, singulis illis annis quibus tallia panis et vini apud Parisius colligetur, quod est de tercio in tercium annum. Nos autem et heredes nostri habebimus a prima die post festum sancti Martini talliam consuetam panis et vini de omnibus bladis et vinis que, ab illo die usque ad octabas magni Pasche, adducentur in terras canonicorum, que sunt in Gallandia et in claustro Sancti Benedicti; exceptis propriis bladis et vinis canonicorum et aliarum personarum privilegiatarum. Talliam autem illam colligent servientes nostri ad portas civitatis, seu ad portus aquarum. Quod si, aliquo casu interveniente, oporteret eam colligi in terra Gallandie vel in terra Sancti Benedicti, colligeretur per servientes canonicorum juratos de fideliter colligendo, et non per servientes nostros. IIlud autem quod colligent servientes canonicorum jurati, sicut predictum est, tempore pretaxato reddent servientibus nostris. Eandem vero libertatem concedimus domui matricularii Sancti Benedicti. Quod ut robur perpetue stabilitatis obtineat, presentem paginam sigilli nostri auctoritate et regii nominis karactere inferius annotato, quantum ad nos pertinet, confirmamus. Actum Parisius, anno Dominice incarnacionis mccxxvi, regni vero nostri anno tertio, astantibus in palacio nostro quorum nomina supposita sunt et signa. Dapifero nullo. Signum Roberti buticularii. S. Bartholomei camerarii. S. Mathei constabularii.

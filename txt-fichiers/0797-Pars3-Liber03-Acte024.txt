Universis presentes litteras inspecturis, officialis curie Parisiensis, Johannis et Garneri, in ecclesia Parisiensi archidiaconorum, salutem in Domino. Notum facimus quod, anno Domini mcclxiiii, die lune ante festum beati Remigii, coram nobis in capitulo Parisiensi constitutis ei ad hoc specialiter evocatis, decanus et capitulum Parisiense contra homines de Balneolis, qui sunt homines sui de corpore, ut dicebant, in nostra presencia constitutos proposuerunt in hunc modum. Dicebant enim quod homines predicti erant homines de corpore ecclesie Parisiensis, et quod erant talliabiles ipsorum ad voluntatem suam, et quod in quasi possessione talis juris sive talliacionis erant et fuerant contra homines memoratos. Unde petebant quod quandam talliam super eos ab eis impositam, videlicet sexaginta solidorum Parisiensium pro anno presenti, per aliquos bonos ex seipsis, juratos de fideliter assidenda tallia supradicta, super se assideri, colligi et dictis decano et capitulo reddi facerent. Dicti vero homines e contrario dicebant quod, licet essent homines de corpore ecclesie supradicte, et licet ipsi decanus et capitulum de bonis eorum capere possent pro voluntate sua, ipsos tamen talliare non poterant, tum quia non consueverunt taliter talliari, tum quia non consueverunt talliari, nisi cum hominibus liberis ejusdem ville, hospitibus decani et capituli predictorum, tum eciam quia non consueverunt talliari, nisi quando capitulum talliam faciebat pro subvencione domini regis. Dicti vero decanus et capitulum predictas defensiones falsas et frivolas reputantes et esse dicentes, predictis hominibus, in nostra presencia, injunxerunt ut predictam talliam super se assederent, et eam sibi redderent. Homines vero predicti, talliacioni hujusmodi acquiescentes, consenserunt et voluerunt quod Bouchardus de Puteo, Matheus de Gallandia, Martinus de Ruella, Martinus de Forgia, jurati, predictam talliam assiderent, colligerent, et eam decano et capitulo Parisiensi redderent. Ipsi autem Bouchardus, Matheus, Martinus et Martinus, de fideliter assidenda tallia predicta, colligenda et dictis decano et capitulo restituenda, corporale prestiterunt in nostra presentia sacramentum. Hec omnia predicta vidimus et audivimus, et in nostra presencia facta fuerunt. In cujus rei memoriam et testimonium, presentibus litteris sigilla curiarum Parisiensium Johannis et Garneri, ecclesie Parisiensis archidiaconorum, duximus apponenda. Actum et datum in capitulo Parisiensi, anno et die predictis.

Officiales curie domni Parisiensis episcopi omnibus presentes litteras inspecturis, in Domino salutem. Noverit universitas vestra quod Enjorramnus de Sievre, miles, vendidit, pro triginta una libris, ecclesie Beate Marie Parisiensis, quidquid habebat in Castaneto et in tota parrochia Castaneti, et, fide sua interposita, pepigit venditionem istam, factam ecclesie, se bona fide tenere et garantire. Hoc etiam laudavit et concessit Adelina, uxor sua, et fidem dedit de recta garandia portanda. Preterea Radulfus de Gornayo, de cujus feodo res ista movebat, a quo predictus Enjorannus istud in feodo tenebat, venditionem istam, factam ecclesie, laudavit et concessit, et fidem dedit de recta garantia portanda, et etiam inde fidejussor extitit. Buchardus etiam de Bures, a quo predictus Radulfus de Gornayo istud in feodo tenebat, venditionem istam, factam ecclesie Beate Marie, laudavit, et feodum penitus quitavit, et per fidem suam se plegium erga capitulum constituit, et de recta garantia ferenda simul fidem dedit. Siquidem pro ipso Enjoranno adhuc erga capitulum plegii fuerunt : Ferricus de Issi, Gervasius li Veautres, Theobaldus de Vanves, Buchardus de la Bolie, milites. Qui omnes, per fidem suam, plegios se constituerunt erga ecclesiam, et fidem dederunt, ut, si aliquando super hoc molestaretur ecclesia vel aliquod impedimentum seu gravamen haberet, Parisius, infra duos pontes, ad submonitionem capituli, captionem tenerent, nec inde aliquo pacto recederent, donec ecclesie super damnis et gravaminibus suis plenius esset satisfactum. Huic venditioni testes interfuerunt Petrus, major Castaneti, Herluinus, decanus Orliaci, Rogerus Salomon de Orliaco, Renoldus de Castaneto, etc.,.. Quum itaque venditio ista fuerit facta medio tempore quo dominus episcopus peregre Romam profectus fuerat, nos officiales, coram positi, hec omnia que in presenti cartula annotata sunt audientes, ad petitionem utrarumque partium, eidem cartule sigillum curie nostre, ad majorem in posterum firmitatem, apposuimus. Actum Parisius, anno Verbi incarnati MCCVII.

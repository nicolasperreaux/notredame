Petrus, Dei gracia Parisiensis episcopus, omnibus presentes litteras inspecturis, salutem in Domino. Notum facimus quod, cum inter dilectos nostros Hugonem decanum et capitulum Beate Marie Parisiensis, ex una parte, et dominam Emelinam de Genolliaco, ex alia, super decimis novalium factorum in terra ipsius Emeline apud Viriacum, quas ad se pertinere predictum capitulum asserebat, contentio verteretur; tandem predicta Amelina, anime sue attendens salutem, de bonorum virorum consilio, decimas ipsas novalium factorum in terra sua apud Viriacum, predictis canonicis Beate Marie, in presencia nostra, quitavit, et se in manu nostra de ipsis decimis spontanea devestivit. Nos vero jus ecclesie attendentes, de prefatis decimis novalium factorum in terra dicte Ameline apud Viriacum, investivimus capitulum memoratum. In cujus rei memoriam, has litteras fieri fecimus et sigilli nostri munimine roborari. Actum anno Domini mcc nono, mense julio.

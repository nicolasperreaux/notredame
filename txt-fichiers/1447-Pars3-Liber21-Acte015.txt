P., Sancti Victoris Parisiensis abbas, et ejusdem loci conventus, omnibus presentes litteras inspecturis, salutem in Domino. Noverint universi, quod, cum omnes staciones carnium porcinarum, quas venerabilis pater Parisiensis episcopus capitulo Parisiensi debere dignoscitur, ad denarios sint redacte, necnon et omnes quas capitulum ipsum debet, sicut in litteris ipsius capituli vidimus contineri; nos, volentes nostro capiti conformari, volumus et concessimus in perpetuum observandum, quod de cetero, pro stacione quam debemus eidem capitulo, annuatim, in festo sancti Dyonisii persolvendam, reddemus eidem capitulo vel ejus mandato, annuatim, in perpetuum, in vigilia sancti Dyonisii, decem libras et decem et septem solidos et unum denarium et obolum, pro carnibus stacionis nostre; pro vino autem, viginti et tres solidos et tres denarios et obolum, que in summa faciunt duodecim libras et quinque denarios Parisienses; panem quoque solvemus, sicut est hactenus consuetum, videlicet tres minas boni frumenti; et nichil ulterius, occasione stacionis nostre, de cetero a nobis exigere poterit. In cujus rei notitiam et testimonium, has litteras fecimus sigillorum nostrorum munimine roborari. Actum anno Do¬mini m cc xxx, mense julio. Petrus I..

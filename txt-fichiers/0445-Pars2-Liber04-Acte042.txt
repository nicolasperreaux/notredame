Willelmus, Dei gratia Parisiensis episcopus, etc. Ad universitatis vestre notitiam volumus pervenire quod nos, ex antiqua et longa consuetudine , debemus nostro Parisiensi capitulo sex de porcinis carnibus stationes, quatuor videlicet que dicuntur pastus, scilicet in nativitate Domini, et in Purificatione beate Virginis, et in Pascha, et in Assumptione beate Marie; et duas alias stationes, scilicet in die Penthecostes et in nativitate beate Marie a nobis annuatim reddendas. Verum quia servientes predicti capituli stationes illas minus juste et minus rationabiliter dividebant, necnon et equalitas in distributione, sicut fratres et concanonicos decebat, non poterat observari; nos volentes et animabus servientium providere, et ut inequalitas ad equalitatis regulam redigatur, ad preces et instantiam predicti capituli, concessimus semper et imperpetuum observari ut, pro carnibus singularum stationum que dicuntur pastus, duodecim libre et tres solidi et sex denarii et unus obolus a nobis et successoribus nostris annuatim predicto capitulo persolvantur; pio carnibus vero stationis Penthecostes, decem libre et quatuordecim solidi et septem denarii et unus obolus a nobis et successoribus nostris annuatim eidem capitulo persolvantur; pro carnibus quoque stationis in nativitate beate Marie, decem libre et septem solidi et tres oboli a nobis et successoribus nostris annuatim memorato capitulo persolvantur, preter panem et vinum que in predictis sex solempnitatibus annuatim imperpetuum, sicut consuetum est, dicto capitulo a nobis et nostris successoribus persolventur. Denarii vero de predictis sex stationibus debiti, sicut predictum est, in supervigiliis predictarum sex solempnitatumr sine mora et sine difficultate qualibet, persolventur annuatim predicto capitulo vel ejus mandato. In cujus rei memoriam, nos et capitulum memoratum presentes litteras sigillorum nostrorum munimine fecimus roborari. Actum anno Domini MCCXX nono, mense mayo.

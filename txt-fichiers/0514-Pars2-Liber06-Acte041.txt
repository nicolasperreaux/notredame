Omnibus presentes litteras inspecturis, G. decanus totumque capitulum Parisiense, salutem in Domino. Noverit universitas vestra quod, injuncto nobis ex parte concilii provincialis, quod provideremus ut debitum servitium fieret in ecclesia Parisiensi ab hiis qui beneficiati sunt in ea, attendentes omnesqui habent capellanias in nostra ecclesia in receptione beneficii sui jurasse se bona fide facturos servitium pro mortuis, et se interesse horis canonicis in choro assidue bona fide, eos pluries monuimus ut in hac parte quod juraverant adimplerent; quorum tamen multi dictum servitium facere recusant, ut deberent, contra juramenta propria temere veniendo. Nos vero, pluribus tractatibus prehabitis et pluribus diebus super hoc assignatis, tandem, die ad ordinandum de predictis assignata, communi assensu statuimus, ut omnes beneficiati dictas capellanias habentes sint mansionarii residentes, et cotidianum divinum servitium faciant, tam de missa capellanie debita quam de eo quod horis canonicis interesse debent, secundum formam ab ipsis prestiti juramenti. Si quis vero missam capellanie debitam in altari sibi a capitulo deputato diebus singulis non celebraverit vel per se vel per alium, pro singulis diebus in quibus in hoc defecerit tenebitur ad penam duorum denariorum, nisi rationabili impedimento fuerit prepeditus; de quo fidem faciens decano vel capitulo, quantum ad hanc penam habebitur excusatus. Qui vero vel matutinis, quas pro duabus horis volumus computare, vel duabus horis diurnis diebus singulis non intererit, pro hujusmodi defectu, simili modo tenebitur ad penam duorum denariorum. Qui vero extra civitatem Parisiensem progrediens sine licentia decani vel capituli, moram fecerit per septem dies vel amplius, ad penam tenebitur quinque solidorum; licentiatus vero a decano ultra spatium septem dierum non habebitur excusatus. Qui vero se obligaverit vel persone vel loco ad serviendum in alia ecclesia, super hoc convictus, ad penam tenebitur xx solidorum. Qui vero in predictis vel frequenter vel gravius excedere presumpserit, pro quantitate et qualitate delicti, gravius vel levius punietur. Hec autem sic temperanda duximus, de mansuetudine potius quam de juris rigore procedere volentes, ne mortui debitis sibi suffragiis et ecclesia nostra debito sibi servitio defraudetur, cum, de jure, singuli contra juramenta propria temere venientes, preter reatum perjurii, officio et beneficio perpetuo sint privandi. Hec autem que suprascripta sunt statuimus, non intendentes aliquem relaxare ab obligatione qua se obligant recipientes capellanias, juramento firmantes se servitium debitum capellanie bona fide facturos, et quod horis canonicis in choro intererunt assidui bona fide. Statuimus preterea quod quicumque nondum presbiter de cetero capellaniam receperit in ecclesia nostra, nichil de fructibus capellanie sue recipiet convertendum in usus suos, donec ad sacerdotii ordinem sit promotus; sed medietas fructuum, medio tempore pro rata temporis percipiendorum, cedet in usus illius qui servitium capellanie fecerit, alia parte in augmentum capellanie fideliter convertenda. Quibus diebus pro mortuis et quibus de die celebrare debeant servari volumus et precipimus, eo modo qui super hoc est expressus in carta matriculariorum ; cui carte, quantum ad matricularios pertinet, nil addere nil minuere intendimus per premissa. Statuimus preterea quod omnes presbiteri et matricularii et alii, non per laicos, sed per clericos in superpelliciis in celebratione missarum sibi faciant ministrari. Actum anno Domini MCCXXX.

Hugo decanus totumque capitulum Parisiense, omnibus presentes litteras inspecturis salutem in Domino. Notum facimus quod dilectus noster et concanonicus noster, Herloinus, granchiam suam de Sancto Benedicto cum vineis adjacentibus, que ab ecclesia nostra tenebat, de consensu et voluntate nostra tradidit et concessit perpetuo possidenda Thome, speciario, et heredibus suis, sub annuo censu sex librarum Parisiensis monete, de quibus eidem Herloino annuatim sexaginta solidos in Pascha et sexaginta solidos in festo Omnium Sanctorum, tam idem Tliomas quam quicumque post ipsum prefatas possessiones tenuerit, solvet. Quicquid autem, tam in granchia quam in vineis ipsis, inedificari contigerit, ad solutionem prefati census tenebitur obligatum; ita quod, nisi statutis terminis census fuerit persolutus, dictas possessiones nobis occupare licebit. Post decessum vero prefati Herloini, ad nos et ad ecclesiam nostram libere revertetur. In cujus rei firmitatem, presentem paginam sigilli nostri fecimus impressione muniri. Actum anno Verbi incarnati MCC decimo.

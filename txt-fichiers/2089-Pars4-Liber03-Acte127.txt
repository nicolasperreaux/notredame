Noverint universi, quod nos, Robertus, humilis abbas monasterii Sancte Genovefe in Monte Parisiensis, ordinis Sancti Augustini, ad Romanam ecclesiam nullo medio pertinentis, recognoscimus et fatemur quod reverendus in Christo pater, dominus episcopus et venerabiles viri, decanus et capitulum Parisiense, permiserunt et nobis concesserunt, quod intraremus hodie in ecclesia Parisiensi, in pontificalibus, hac vice dumtaxat, de gracia speciali, ob reverenciam sanctarum reliquiarum, que ibidem processionaliter deferuntur, et contemplacione illustrissime domine, domine regine Francie, per necessitatem guerrarum que nunc emergunt, ad dictam ecclesiam, processionaliter, cum multitudine populi, accedentis. In cujus rei testimonium, sigillum nostrum duximus presentibus apponendum. Datum Parisius, anno Domini m ccc xl vii, die dominica in festo beate Marie Magdalene.

Universis presentes litteras inspecturis, Gaco, miseratione divina Laudunensis episcopus, salutem in Domino sempiternam. Notum facimus quod nos... quandam capellaniam in ecclesia parrochiali de Savigniaco, Parisiensis diocesis, cujus parrochia nobis natale prebuit, ob remedium nostre et parentum nostrorum animarum et salutem, fundavimus et stabilivimus; et ipsam capellaniam novem arpentis et dimidio vinearum vel circiter, que vulgariter nuncupantur les plantes de Vaus, quas habebamus... ex successione parentum, sitas supra pontem de Rubel, contiguas, ex uno latere, limiti per quem itur ad dictum pontem;... ac etiam accapitantes, ex uno capite, limiti per quem itur de Crucibus de Varon apud Lonjumellum, quittas, liberas et admortiaatas a nobis et tribus aliis dominis vinearum ipsarum... dotavimus et dotamus;... easdem vineas... capellano, qui pro tempore fuerit, capellanie deservienti predicte assignantes... Qui quidem capellanus tenebitur missam ter in ebdomada celebrare, videlicet diebus lune et mercurii, pro defunctis, et die jovis, de Sancto Spiritu, pro nobis, quamdiu vitam duxerimus in humanis. Postquam vero fuerimus viam universe carnis ingressi, idem capellanus missam ter in ebdomada tenebitur celebrare, scilicet diebus lune, mercurii et veneris, ob remedium nostre et parentum nostrorum animarum, pro defunctis largitorem venie devocius exorando... Retento nobis, quamdiu vixerimus, in dicta capellania jure ipsius patronatus, et ad ipsam episcopo Parisiensi moderno, de cujus consensu predicta omnia ordinavimus, et illi qui pro tempore fuerit vel alii ad hoc potestatem habenti, personam ydoneam presentandi; et, post nostrum hujus vite decessum, volumus quod idem Parisiensis episcopus, qui pro tempore fuerit, predictam capellaniam, cum omnibus juribus et pertinentiis suis, conferre persone ydonee, absque aliqua presentatione, valeat in futurum, et in ipsum jus patronatus ipsius capellanie totaliter transferatur... Actum apud Anisiacum domum nostram, die sabbati post festum cathedre sancti Petri, anno Domini m ccc septimo.

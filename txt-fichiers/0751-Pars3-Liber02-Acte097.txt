Universis presentes litteras inspecturis, officialis curie Parisiensis, salutem in Domino. Notum facimus quod, in nostra presentia constitutus, Thomas, filius Helloini de Monte Civriaco, asseruit quod ipse et parentes ejus erant homines de corpore et servilis condicionis jugo astricti ecclesie Parisiensi, et quod capitulum ejusdem ecclesie ipsum, pietatis intuitu, sub condicionibus et modis infrascriptis manumiserat, insertis et adjectis in manumissione predicta, videlicet : quod idem Thomas tenetur capitulo Parisiensi predicto honorem, debitam reverentiam et ea que solent et debent liberti suis patronis exhibere, et quod clericus sit, et in clero moretur; et, si contingeret ipsum Thomam ad nupcias in posterum convolare, seu tonsuram dimittere clericalem, quod ad statum servitutis pristine reverteretur, et erit homo de corpore ecclesie Parisiensis, sicut erat ante manumissionem hujusmodi, predicta manumissione non obstante. Et voluit idem Thomas et expresse consensit, coram nobis, sponte et ex certa scientia, quod ipse non possit petere vel habere possessiones aliquas vel quelibet bona, jure proximitatis consanguineorum suorum, nec ex testamento vel ab intestato succedere, dummodo sint vel fuerint servilis condicionis et de manu mortua ecclesie Parisiensis, per empcionem aut per alium quemcumque titulum sive modum. Hec autem omnia et singula premissa voluit idem Thomas, acceptavit et in hoc consensit, coram nobis, spontanea voluntate, et promisit, fide data in manu nostra, et per sacramentum suum ab ipso corporaliter prestitum, tactis sacrosanctis Evangeliis, quod contra premissa, per se vel per alium, non veniet in futurum; immo omnia predicta tenebit, adimplebit et inviolabiliter observabit. Promisit insuper, sub fide et juramento predictis, quod aliquem hominem de corpore Parisiensis ecclesie vel alium, sub jurisdictione dicti capituli existentem, non vocabit nec trahet in jus, per se vel per alium, coram aliquo judice ecclesiastico vel seculari, nisi prius ab ipso capitulo petita licentia et obtenta, et quod alicui non cedet actionem suam; et, si contrarium fecerit, ipso facto, tanquam perjurus et ingratus, in servitutem pristinam sit retrusus. Predictus autem Helloinus premissa vera esse asseruit coram nobis. In quorum omnium testimonium, ad peticionem et instanciam dicti Thome et ipsius Helloyni, patris sui, sigillum curie Parisiensis presentibus litteris duximus apponendum. Datum anno Domini mcclxvi, mense decembri.

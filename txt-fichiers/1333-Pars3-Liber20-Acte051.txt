Omnibus presentes litteras inspecturis, Gaufridus, archidiaconus ecclesie Parisiensis, magistri Johannes de Porta et Milo de Corbolio, canonici Parisienses, salutem in Domino. Noveritis quod, cum esset contencio inter venerabiles viros decanum et capitulum Parisiensem, ex una parte, et religiosos viros abbatem et conventum Sancti Victoris Parisiensis, ex altera, super eo quod dicti religiosi dicebant se debere percipere annuale in pane et in vino, ubicumque decederent socii domini episcopi Parisiensis, canonici Parisienses, existentes in actu percipiendi panem et vinum, nec non super aliis articulis, dictis decano et capitulo in contrarium asserentibus; tandem super variis articulis in nos, de alto et basso, fuit a predictis partibus compromissum, prout in forma compromissi facti super hoc plenius continetur. Nos vero arbitrando pronuntiamus super hiis in modum qui sequitur, videlicet : Quod abbas et conventus predicti percipiant annuale in pane et vino prebende socii dicti domini episcopi Parisiensis, ubicumque cedat vel decedat in servicio ipsius episcopi, quando idem socius panem et vinum hujusmodi percipiet actualiter; ita tamen quod hoc ad duos dumtaxat socios episcopi extendatur. Item, pronunciamus quod dicti religiosi habeant annualia in pane et vino, si contingat decanum, cantorem aut archidiaconum Parisiensem cedere vel decedere extra Parisius, dum tamen ille cedens vel decedens de predictis, die cessionis vel mortis sue, panem et vinum percipiebat, et hoc racione prebende quam habebat ut canonicus; nichil vero percipiant in prebenda quam obtinebat ratione dignitatis. Preterea pronunciamus quod, si contingat canonicum Parisiensem in societate dictorum decani, cantoris vel archidiaconorum cedere vel decedere extra Parisius, dicti religiosi percipiant annuale in pane et vino, ita dumtaxat si dictus socius, die cessionis vel mortis sue, panem et vinum hujusmodi percipiebat. Quittaverunt autem expresse dicti abbas et conventus distribuciones alias in casibus predictis, exceptis pane et vino et stacionibus. Item, pronunciamus quod, si contingat aliquem ebdomadarium cedere vel decedere extra Parisius, hac racione quod ebdomadarius erit, dicti religiosi nichil percipiant in annuali panis et vini. Item, diffinimus quod, si aliquis vel aliqui cedat vel decedat, cedant vel decedant extra Parisius, qui percipiebant panem et vinum ex gratia sedis apostolice, vel legatorum ipsius, seu capituli predicti cuicumque facta, vel quod sint missi propter negocia ecclesie, seu in peregrinacione fuerint constituti, in hiis casibus omnibus, propter raciones predictas, dicti religiosi nichil percipiant in annuali panis et vini. Si vero contingat canonicum Parisiensem cedere vel decedere Parisius, vel resignare prebendam suam contigerit, vel aliquo modo dimittere vel amittere extra Parisius, ipsa die qua fuit Parisius, antequam resignaret vel dimitteret vel amitteret prebendam, super hoc nichil diffinimus, cum intellexerimus a sociis nostris in hiis casibus dictos religiosos annualia prebendarum in pane et vino percepisse pacifice et quiete, dum tamen esset in possessione percipiendi panem et vinum. In cujus rei, etc. Datum anno Domini m cc L nono, mense januario.

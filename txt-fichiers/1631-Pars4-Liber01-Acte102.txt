Universis presentes litteras inspecturis, Parisiensis et archidiaconi curiarum officiales, salutem in Domino. Noveritis quod, in nostra presencia personaliter constitutus, magister Richardus dictus Tesson, canonicus Parisiensis, recognovit coram nobis, in jure, quod ipse a reverendo patre Ranulpho, Dei gratia Parisiensi episcopo, acceperat seu retinuerat, cujuslibet jure salvo, quamdam plateam vacuam et parum dicto episcopo utilem, sitam juxta domum Dei Parisiensem, ab oppositis ecclesie Beate Marie Parisiensis, contiguam domui in qua moratur ad presens Maria merceria, ex una parte, et, ab alia parte, vie publice per quam tenditur a dicta ecclesia Nostre Domine ad Vicum Novum, pro quadraginta solidis Parisiensibus annui capitalis census, reddendis et solvendis integraliter dicto reverendo patri domino Parisiensi episcopo ac ejus successoribus episcopis Parisiensibus, a dicto magistro Richardo seu causam ab ipso habentibus et habituris, anno quolibet, in festo beati Remigii, retentis tamen a dicto reverendo patre in dicta platea seu loco omnimoda jurisdictione, justicia et dominio, ac omni alio jure suo. Quos quadraginta solidos Parisienses predictos dictus magister Richardus promisit ex nunc se soluturum et redditurum predicto reverendo patri ac ejus successoribus, annuatim in futurum, termino prelibato ; obligans se, quantum ad hec, predictam plateam ad quoscumque devenerit possessores, una cum aliis bonis suis. In cujus rei testimocuriarum nostrarum, una cum suo proprio sigillo, presentibus litteris dignum duximus apponenda. Datum anno Domini millesimo ducentesimo octogesimo sexto, die jovis ante festum beati Vincentii.

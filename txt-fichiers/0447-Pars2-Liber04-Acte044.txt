Guillelmus, Dei gratia Parisiensis episcopus, etc. Noverit universitas vestra quod Ermengardis de Porta et magister Johannes, filius ejus, et Aaliz, ejusdem Ermengardis filia, in nostra presentia constituti, recognoverunt quod, cum, vacante decanatu Parisiensi, cantor et capitulum Parisiense vellent et possent, per privilegia sua, eos cogere ad diruendum quicquid in domo sua, sita prope portam claustri Parisiensis, de novo edificaverant, ex parte claustri, ultra illam altitudinem quam dicta domus solebat habere, ex parte illa, antequam, causa meliorandi et elevandi , dirueretur ab eis, tandem, multis eorum precibus devicti, de sola gratia, eis concesserunt quod murus dicte domus, ex parte claustri, de novo edificatus, remaneret in eo statu in quo nunc est; ita quod dicta domus, ex parte claustri, ulterius non elevetur de cetero, nec aliqua fenestra fiat in posterum, ex parte claustri, in eodem muro. Et cum de hiis inviolabiliter observandis caveri sibi postularet capitulum, dicti Ermengardis, Johannes et Aeliz, coram nobis fide corporaliter prestita, promiserunt, sub pena centum librarum, se predicta inviolabiliter observaturos. Obligaverunt etiam omnes heredes suos et alios quoscumque post ipsos dictam domum habituros, sub predicta pena, ad predictorum observationem; et etiam dictam domum eidem capitulo obligaverunt, ad hoc quod, si elevatio domus vel fenestre in muro, contra predictas conventiones, quandocumque facte fuerint, liberum sit capitulo compellendi quemlibet ejusdem domus possessorem ad obstruendas fenestras, et ad diruendum quod de celero elevabitur ultra illam altitudinem quam modo murus habet, et etiam compellendi possessorem dicte domus ad solvendam sibi penam predictam, si contra predictas conventiones fuerit attemptatum. Quod ut ratum et firmum maneat in perpetuum, ad petitionem dictorum Ermengardis, Johannis et Aelis, fecimus presentem paginam sigilli nostri munimine roborari, ipsis, fide prestita, asserentibus quod Thomas, filius ejusdem Ermengardis, jamdudum eis quitaverat quicquid juris ei in predicta domo competebat. Actum anno Domini MCC vicesimo octavo, mense julio, die veneris proxima post festum beate Marie Magdalene.

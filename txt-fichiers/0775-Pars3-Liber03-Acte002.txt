Universis presentes litteras inspecturis, officialis curie Parisiensis, salutem in Domino. Notum facimus quod, coram nobis constituti, Petrus Bouchardi, de Sancto Marcello, Odelina, uxor ejus, Johannes et Johanna, eorum liberi, de Sancto Marcello, recognoverunt spontanea voluntate et ex certa scientia, quod ipsi et antecessores eorum erant et fuerant homines de corpore ecclesie Beate Marie Parisiensis, et servilis condicionis jugo astricti venerabilibus viris decano et capitulo Parisiensi, a tempore a quo non extabat memoria. Recognoverunt insuper et confessi sunt quod dicti decanus et capitulum ipsos et liberos eorum, quos habent et quos legitime procreaverint de propriis corporibus eorumdem, manumiserant a servitutis jugo et manus mortue quibus erant astricti ecclesie Parisiensi, sub modis convencionibus et condicionibus contentis et expressis in carta, que presentibus litteris est annexa. Et promiserunt dicti Petrus, Odelina, Johannes et Johanna, per sacramentum suum coram nobis corporaliter prestitum, tactis sacrosanctis Evangeliis et fide prestita corporali, quod ipsi conventiones et condiciones hujusmodi facient, et procurabunt a suis heredibus et successoribus inviolabiliter in posterum observari, et quod contra non venient in futurum; salvo quod, ad solvendam summam mille et trecentarum librarum Parisiensium in dicta carta contentam, dicti Petrus, Odelina, Johannes et Johanna in toto vel in parte nullatenus tenebuntur. In cujus rei testimonium, sigillum curie Parisiensis litteris presentibus duximus apponendum. Datum anno Domini mcclxviii, mense februario.

Omnibus presentes litteras inspecturis, frater Oliverus de Ruppe, domorum militie Templi in Francia preceptor, salutem in Domino. Noverint universi quod, cum esset contentio inter fratres nostros de Saliceto, ex parte una, et venerabiles viros decanum et capitulum Parisiense, ex altera, super quibusdam pasturis, molendino, et quibusdam aliis, in territorio Theoville sitis; tandem, mediantibus bonis viris, compositum est amicabiliter in hunc modum . Quod dicti fratres de Saliceto poterunt ducere ad pasturas Theoville, que sunt juxta molendinum suum, ex parte Theoville, de quibus erat controversia, usque ad triginta capita bovini seu vaccini generis, computatis parvis et magnis; sed nec oves nec jumenta nec alterius generis animalia ducent illuc. Si homines vel hospites nostri duxerint animalia sua ad pasturas, et capiantur ibi, nec nos nec fratres nostri intromittemus nos, nec litteras pro eis impetrabimus, nec pro eis litigabimus, nec aliud consilium vel auxilium super hoc eis dabimus. Item molendinum et domus adjacens et insula que est infra refluxionem aque nobis et fratribus nostris remanebunt in pace; ita quod reddemus inde ecclesie Parisiensi duos solidos censuales, terminis quibus redduntur alii census de Theovilla, et habebit ecclesia Parisiensis justitiam suam de censu tantum, puta si non redderetur census in tempore suo, et de nullo alio habebit ibi justitiam. Item tota terra et rippa circa aquam, ex parte Theoville, remanebit penes ecclesiam Parisiensem, sicut mete posite sunt; et de salicibus et de omnibus aliis plantatis vel plantandis in dicta rippa canonici Parisienses facient, sine contradictione quod voluerint. Si autem contigerit quod canonici Parisienses predictas pasturas vel aliquam earum partem reduxerint ad prata vel motagium vel terras arabiles vel ad alios usus, nec nos nec fratres nostri contradicere seu prohibere poterimus. Transitum per pontem nec eis nec eorum hominibus seu animalibus poterimus prohibere, licet nec ipsi nec eorum homines ad ejus reparationem teneantur. Hanc autem compositionem, de assensu et voluntate fratrum nostrorum, volumus et approbamus, et, ad ejus confirmationem, presentes litteras sigilli nostri munimine roboramus. Actum anno Domini MCC xx quinto, mense novembri.

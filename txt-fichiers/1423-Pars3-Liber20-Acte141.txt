Symon, miseratione divina Parisiensis ecclesie minister, licet indignus, universis presentes litteras inspecturis, salutem in filio Virginis gloriose. Noveritis quod, cum nos, ad instanciam magistrorum nationis Gallicane, in festo beati Guillermi Bituricensis, ad ecclesiam Sancti Stephani de Gressibus, Parisius, causa celebrandi missam, ibidem declinavissemus, canonicos ipsius ecclesie monuimus, ut emendarent nobis hoc, quod, in nostro primo adventu ad ipsam ecclesiam, nos processionaliter non receperant, prout in ceteris ecclesiis Parisiensis civitatis et dyocesis fieri consuevit; eisdem nichilominus injungentes, ut procuracionem nostram infra certum tempus nobis pararent, quia ibi proponebamus visitacionis officium exercere; oblationesque factas in dicta missa gens nostra recepit, et easdem secum asportavit; que predicta venerabiles viri decanus et capitulum Parisiense asserentes in sui lesionem et prejudicium redundare, eo quod, ut dicebant, ecclesia predicta eisdem suberat pleno jure, nos, jura eorumdem decani et capituli nolentes minui in aliquo vel infringi, sed potius illibata servari, quicquid diximus vel fecimus in premissis pro infecto et non dicto haberi volumus et habemus, nec ex hoc dictos canonicos aliquatenus ligari volumus vel astringi, seu juri quod habebant et habent dicti decanus et capitulum in eisdem canonicis et ecclesia predicta in aliquo derogari; oblacionesque predictas eisdem canonicis omnino restitui volumus, precipimus et mandamus. In cujus rei testimonium, sigillum nostrum presentibus litteris duximus apponendum. Datum anno Domini millesimo ducentesimo nonagesimo, die martis ante festum cathedre sancti Petri.

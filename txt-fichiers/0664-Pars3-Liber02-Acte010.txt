Universis presentes litteras inspecturis, officialis curie Parisiensis, salutem in Domino. Notum facimus quod, in nostra presencia constitutus, Petrus dictus Rex, oriundus de Laiaco, commorans apud Civilliacum, asseruit et recognovit in jure, coram nobis, voluntate spontanea, non coactus et ex certa sciencia, quod ipse diu duxit in uxorem Gilam, quondam uxorem defuncti Petri de Origniaco, defunctam, feminam de corpore ecclesie Parisiensis. Asseruit etiam et recognovit dictus Petrus in jure, coram nobis, quod ipse ob hoc, de consuetudine generali ipsius patrie, factus est homo de corpore ipsius ecclesie Parisiensis; et promisit dictus Petrus, per sacramentum suum coram nobis corporaliter prestitum, tactis sacrosanctis Evangeliis, quod ipse de cetero decanum et capitulum Parisiense pro dominis habebit, et tanquam dominis suis obediet, et quod alium dominum preter ipsos nullatenus advocabit; necnon et quod die lune, apud Civilliacum, in ipsius ecclesia, hora misse parochialis, incontinenti post Evangelium ipsius misse, publice Parisiensis, et jurabit ibidem quod de cetero erga ipsos decanum et capitulum tanquam hominem ipsorum de corpore se habebit, et quod alium dominum preterquam ipsos de cetero nullatenus advocabit. Premissa autem juravit dictus Petrus coram nobis esse vera. In cujus rei testimonium, ad peticionem dicti Petri, sigillum curie Parisiensis litteris presentibus duximus apponendum. Datum anno Domini m cc lx septimo, mense januario.

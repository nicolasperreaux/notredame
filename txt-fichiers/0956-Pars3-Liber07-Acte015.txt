Henricus, Dei gratia rex Navarre, comes Campanie Brieque palatinus. Notum facimus universis presentes litteras inspecturis, quod nos venditionem quam Symon de Nigella, canonicus Noviomensis, fecit venerabilibus viris decano et capitulo Parisiensi, in manu mortua, de quadam pecia vinee, continente viginti arpenta vinee vel circa, sita in territorio quod vocatur Croisselles, inter Chanvres et le Paage, in dyocesi Senonensi, et de omni jure et dominio, proprietate et possessione, que et quas habebat et habere poterat in dictis vineis et earum pertinentiis; in quibus vineis habebat omnimodam justiciam, altam et bassam, et quas vineas tenebat in feodum a Johanne de Nigella, milite, fratre suo; dictus autem Johannes tenebat dictum feodum a nobili viro comite de Joeigniaco, et dictus comes hujusmodi rerum feodum tenebat a nobis; volumus, laudamus et ratam et gratam habemus. Et volumus quod dicti decanus et capitulum dictas vineas teneant et possideant in manu mortua, sine homagio, sine servicio aut redibitione aliqua, nobis vel heredibus aut successoribus nostris in posterum faciendis, libere, pacifice et quiete; quittantes, tanquam summus dominus, dictis decano et capitulo omne jus et omne dominium que habebamus sive habere poteramus in dictis vineis et pertinentiis earum, quoquo jure. In cujus rei testimonium, presentibus litteris nostrum fecimus apponi sigillum. Datum anno Domini millesimo ducentesimo septuagesimo tercio, mense augusto.

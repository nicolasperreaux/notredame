Universis presentes litteras inspecturis, officialis curie Parisiensis, salutem in Domino. Notum facimus quod, in nostra presentia constituta, Ysabellis de Allonna, Carnotensis dyocesis, asseruit quod prepositus de Vernoto decani et capituli Parisiensis ipsam ceperat et detinuerat in prisione decani et capituli predictorum, eo videlicet quod imponebatur eidem, quod ipsa fregerat et torserat apud Mecholium, in justicia decani et capituli predictorum, brachium cujusdam infantis. Et recognovit quod a dicta prisione fuerat hoc modo liberata, videlicet : quod ipsa promisit per sacramentum suum, coram nobis corporaliter prestitum, quod coram decano et capitulo comparebit et juri stabit super hoc, quocienscumque ex parte ipsorum monita fuerit vel citata, et quod aliquem de familia seu servientibus ipsorum decani et capituli, occasione hujusmodi, de cetero nullatenus molestabit. Et de premissis tenendis et observandis, Odinus dictus Masoiner, frater dicte Ysabellis, coram nobis constitutus, se fecit et constituit erga dictos decanum et capitulum plegium et responsalem, sub fide prestita ab eodem; et, quantum ad hoc, se dicta Ysabellis et dictus Odinus juridictioni curie Parisiensis specialiter subjecerunt. Datum anno Domini mcc septuagesimo primo, die sabbati in festo beati Martini estivalis.

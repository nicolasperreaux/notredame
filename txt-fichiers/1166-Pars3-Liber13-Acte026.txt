Universis presentes litteras inspecturis, N. decanus et capitulum ecclesie Parisiensis, salutem in Domino. Notum facimus quod nos, nostra et predicte ecclesie utilitate pensata, concedimus ex nunc in perpetuum nemus nostrum de Viriaco in Viromandia, continens ducenta et duo arpenta cum quarterio et dimidio nemoris, ad annuum capitalem censum, communitati et hominibus dicte ville de Viriaco inferius nominatis, sub modis et conditionibus infrascriptis, videlicet : quodlibet arpentum dicti nemoris pro duodecim denariis Parisiensibus, dimidium arpentum pro sex denariis, et quarterium pro tribus denariis, nobis vel mandato nostro solvendis ab eisdem hominibus et eorum heredibus et causam ab eis habituris, in crastino festi sancti Remigii, annuatim... Et, si quis defecerit in solutione hujusmodi census, pro rata sua solvet et solvere tenebitur nobis vel mandato nostro septem solidos cum sex denariis Parisiensibus pro emenda, una cum censu memorato; retentis nobis in posterum in dicto nemore omnimoda juridictione et justicia, quas habemus ibidem, et pertinentibus ad justitiam predictam. Predicti vero homines tenebuntur instituere et tenere suis sumptibus duos forestarios ydoneos, qui bene et fideliter custodient dictum nemus, et qui de ipso sic custodiendo prestabunt nobis vel mandato nostro, annis singulis, in crastino festi Omnium Sanctorum, in presencia hominum dicte ville qui ad hoc adesse voluerint, in ecclesia de Viriaco, juramentum, et qui emendas nostras, que ratione dicti nemoris et forefactorum in eo perpetrandorum nobis debebuntur, custodient bene et fideliter, et nobis apportabunt et reddent annis singulis, terminis qui sequuntur, videlicet : in vicesima die nativitatis Domini, in octabis Pasche et in festo sancti Dyonisii. Jurabunt etiam triginta homines dicte ville fide digni, a communitate ipsius ville eligendi, annis singulis, nostro, quod ipsimet dictum nemus, pro posse suo, bene et fideliter custodient, et quod omnes illos qui in dicto nemore invenerint vel sciverint forefacientes nominabunt, et referent nobis vel maudato nostro, terminis supradictis. Insuper non poterunt homines dicte ville partes ipsas in dicto nemore racione hujusmodi adcensationis contingentes, vel que eis obvenient ex quacumque causa in futurum, in toto vel in parte, alicui vendere, distrahere vel alienare, qui non sit de dicta villa de Viriaco et commorans in eadem. Et quandocumque eciam vendicionem vel alienationem ab aliquo eorum fieri contigerit, duos sextarios vini ad mensuram ejusdem ville de Viriaco, et sex denarios Parisienses pro quolibet bonnagio predicti homines nobis vel mandato nostro solvent et solvere tenebuntur; et super vendicione et alienatione hujusmodi fiet littera sub sigillo prepositure nostre ejusdem ville de Viriaco. Insuper tenebuntur predicti homines dicte ville, qui pro tempore tenebunt dictum nemus, venire semel in anno, videlicet in festo sancti Dyonisii, ad placita generalia dicte ville. Predictum vero nemus sub modis et. condicionibus supradictis dictis hominibus garantiaabimus, nec contra premissa veniemus in futurum. In cujus rei testimonium, sigillum nostrum presentibus litteris duximus apponendum. Datum anno Domini millesimo ducentesimo nonagesimo primo, die lune post festum ascensionis Domini. LIBER DECIMUS QUARTUS.

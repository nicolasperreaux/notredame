In nomine sancte et individue Trinitatis, amen. Noverint universi, tam presentes quam futuri, quod ego, Elisabeth, domina de Curteneto, mater P., comitis Nivernensis, pro remedio anime mee, canonicis Beate Marie Parisiensis dedi LX solidos Parisiensis monete, in perpetuum, singulis annis persolvendos, in octavis sancti Johannis Baptiste, de redditibus meis quos habeo apud Chantecoc. Volo autem et constituo ut denarii illi distribuantur canonicis et vicariis ecclesiarum et canonicis Sancti Dionysii de Passu, matutinali officio, singulis noctibus, deservientibus; volo siquidem quod denarii isti, tam in vita mea quam post mortem meam, dentur. Preterea concessi pauperibus hospitalis Beate Marie Parisiensis XL solidos, singulis annis persolvendos, ad prefatum terminum, de redditibus ejusdem castri. Prefati vero canonici liberaliter concesserunt mihi quod anniversarium P., mariti mei, in vita mea, singulis annis, fieret. Post mortem vero meam, predictum anniversarium et meum, una eademque die, fieret. Dedi eciam fratribus hospitalis Jerosolimitani centum solidos, singulis annis percipiendos apud Puifonz. Quod, ut ratum permaneat et inconcussum, litterarum stabili testimonio et sigilli mei munimine duxi confirmandum. Actum Parisius, in claustro Beate Marie, anno ab incarnacione Domini M C LXXX IX. Presentibus Herveo decano, Petro cantore, Hilduino cancellario, Stephano decano Silvanectensi, Petro de Campellis, Willelmo de Nuel, et multis aliis bonis viris et canonicis Parisiensibus.

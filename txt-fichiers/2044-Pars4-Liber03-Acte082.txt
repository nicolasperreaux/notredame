Universis presentes litteras inspecturis, officialis curie Parisiensis, salutem in Domino. Notum facimus quod, in nostra presencia constitutus, Petrus Fromondi recognovit se habere et possidere quandam peciam vinee, sitam versus patibulum Parisiense, in territorio de Dives, in censiva communi Parisiensis ecclesie et Bouchardi de Breteigniaco, militis. Recognovit eciam quod, cum ipse vendidisset quarreriam plastri, subtus vineam predictam, precio centum librarum Parisiensium, inhibitum fuit ei, ex parte Parisiensis ecclesie et Bouchardi, predicti militis, ne ibi plastrum traheret vel trahi faceret, sine eorum licencia et consensu; ipso e contrario asserente sibi hoc ab eisdem dominis non posse de jure aliquatenus prohiberi. Asseruit eciam, quod super dicta contencione fuit inter ipsum et dictos dominos compromissum, in magistros Luccam et Guillelmum de Valle Grignosa, canonicos Parisienses, fide ab eodem Petro prestita corporali, et a capitulo Parisiensi pactione legittima interjecta, quod inviolabiliter observarent partes predicte quicquid a dictis arbitris esset super hoc, pace vel judicio, diffinitum sive dictum. Asseruit eciam, quod dicti arbitri arbitrium suum, justicia et judicio mediantibus, protulerunt in hunc modum, quod idem Petrus trahere vel trahi facere non poterat dictum plastrum de vinea predicta, dictis dominis contradicentibus et invitis, super hoc sibi silencium imponendo. Asseruit eciam idem Petrus, quod postea ita fuit inter ipsum et dictos dominos, arbitris predictis mediantibus, amicabiliter ordinatum, quod dicti domini promiserunt ei et expresse licenciam concesserunt sibi trahere et trahi facere dictum plastrum in vinea predicta, usque ad quadriennium integraliter adimpletum, ita tamen quod ventas dicte venditionis, videlicet octo librarum et sex solidorum Parisiensium, solvat dominis antedictis; dicens quod postea dicti domini, de dictis ventis, sibi quadraginta sex solidos remiserunt. Asseruit eciam idem Petrus, quod, mediante ordinacione predicta, ipse tenetur, post dietum quadriennium adimpletum, dictam vineam plantare, propagare et ad eque bonum statum eam redigere, in quo nunc est, sive eciam meliorem, et ad hoc faciendum, etc. Actum anno Domini m cc quinquagesimo quarto, mense januario.

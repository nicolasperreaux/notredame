Symon, permissione divina Parisiensis ecclesie minister, licet indignus, universis presentes litteras inspecturis, salutem in Filio Virginis gloriose. Notum facimus quod, cum bone memorie magister Gaufridus de Gienmo, canonicus et penitentiarius Parisiensis, defunctus, teneret, haberet et possideret, tanquam suas, tempore quo decessit, pacifice, quasdam domos quas emerat, contiguas fabrice et logie ecclesie Parisiensis, sitas ad portum nostrum, in censiva, dominio, jurisdictione et manso nostris, et in suo testamento seu ultima voluntate ejusdem ordinasset, voluisset et precepisset quod dicte domus venderentur, distraherentur seu etiam alienarentur per executores suos, et de pecunia inde habita emerentur redditus pro fundanda et instituenda quadam capellania per eosdem executores suos, pro sue et bone memorie defuncti Gaufridi de Ponte Chevronis, parentumque amicorum et benefactorum suorum animarum remedio et salute, in quacumque ecclesia dicti executores melius vellent aut viderent expedire, conferenda per dictos executores suos Guilloto, clerico suo, si ipsum testatorem decedere contingeret, antequam dictus Guillotus per ipsum testatorem vel quemcumque alium aliquod aliud ecclesiasticum beneficium fuisset assecutus; voluisset etiam et precepisset ac ordinasset quod dicti executores, quamdiu viverent vel alter qui superviveret, plenariam haberent potestatem, auctoritatem et mandatum speciale conferendi capellaniam antedictam, cum ad id facultas se offeret, capellanumque in eadem instituendi et ponendi, et onus servitii ipsius capellanie instituto vel instituendo capellano imponendi, et juramentum de observandis ipsius capellanie rebus, ornamentis, juribus et consuetudinibus ac statutis recipiendi, et omnia et singula faciendi que circa premissa et ea tangentia forent opportuna; voluisset insuper et precepisset idem testator, ac eciam ordinasset quod predictus Guillotus, ipso testatore sublato de medio, et si aliud beneficium ecclesiasticum non fuisset assecutus, ut dictum est, pensiones et locagia ac alios exitus et proventus dictarum domorum tandiu perciperet, levaret et haberet pacifice et quiete, quousque dicte domus vendite fuissent, et quod, occasione predicte perceptionis, dictus Guillotus interim per se vel per alium teneretur celebrare vel facere celebrari, pro remedio anime ipsius testatoris, secundum voluntatem et ordinacionem executorum predictorum, prout ista, inter cetera in dicto testamento contenta, plenius dicuntur contineri; nosque compelleremus dictos executores ad ponendum dictas domos extra manum suam secundum consuetudinem Francie et. loci ubi dicte domus consistunt; tandem nos, ex una parte, attenta et diligenter pensata utilitate ecclesie nostre, et dicti executores, ex altera, attenta etiam et considerata utilitate dicte executionis, ad talem compositionem pervenimus seu pactum, videlicet : Quod nos domos predictas ac etiam successores nostri, qui pro tempore fuerint, tenebimus et habebimus pleno jure; ita tamen quod capellanus ipsius capellanie, ex causa predicta, qui pro tempore fuerit, annis singulis viginti libras Turonensium parvorum admortiaatas annui census dumtaxat super dictis domibus, imperpetuum nostris sumptibus, in omni eventu, construendis, etiam de novo, si oporteat, sustinendis ac etiam reparandis, videlicet decem libras Turonenses in festo nativitatis Domini proximo venturo, et totidem in festo Ascensionis ejusdem immediate sequenti, in futurum percipiet et habebit, omni jure dominii et proprietatis ac possessionis ad nos plenarie spectante in domibus supradictis; et, si in solutione aliqua hujusmodi viginti librarum Turonensium aliquo termino defici contigerit imposterum vel cessari, quod absit, predictus capellanus, qui pro tempore fuerit, auctoritate propria, absque nostra vel successorum nostrorum aut aliorum quorumcumque licentia vel mandato, poterit licite pro dictis viginti libris Turonensibus, vel pro eo quod de eis restabit solvendum, in dictis domibus, ad quemcumque usum, possessorem vel dominum devenerint, nanta seu pignora capere et detinere impune usque ad integram et competentem satisfactionem premissorum. Quod, si dicte domus habitate non fuerint, vel predicte viginti libre Turonenses aliquo casu super ipsis domibus non potuerint nos et successores nostros, futuros Parisienses episcopos, dictas viginti libras Turonensium parvorum dicto capellano de bursa nostra reddere et solvere annis singulis, terminis supradictis, cum omnibus dampnis, interesse et expensis, que, quas idem capellanus, qui pro tempore fuerit, fecerit vel sustinuerit aut etiam incurrerit ob deffectum solutionis supradicte, de quibus credatur suo juramento sine aliis probationibus; obligantes, quantum ad hec, predictis executoribus et capellano et ejus successoribus et dicte capellanie nos, episcopatum predictum, successores nostros, nostra, ipsius episcopatus et successorum predictorum bona, mobilia et immobilia, ecclesiastica et mundana, presentia et futura, et specialiter dictas domos; promittentes nos ac dicti executores bona fide premissa tenere et inviolabiliter observare, prout superius sunt expressa, nec contra eadem venire per nos vel per alios in futurum, aliqua ratione sive causa, nos et successores nostros, ad hec omnia et singula, imperpetuum obligando. In cujus rei testimonium, presentes litteras sigillo nostro proprio fecimus sigillari. Datum anno Domini millesimo ccc, die mercurii post festum translationis sancti Benedicti.

Magister Ar., officialis domini episcopi Parisiensis, omnibus presentibus, etc. Noveritis quod, cum ecclesia Beate Marie Parisiensis habeat apud Vitriacum quasdam vineas, scilicet arpentum et dimidium, et terram arabilem fere arpentum ipsis vineis adherentem, que sunt juxta viam que ducit ad Villam Novam Regis, quas dominus Theobaldus de Viriaco, quondam canonicus Parisiensis, nomine ecclesie Parisiensis possedit, et de quibus domine Alois la Bevande de Vitriaco annuatim, in festo sancti Remigii, reddebantur duo solidi et quatuor denarii censuales, et in Natali una mina frumenti et quatuor capones, et in marcio duo sextarii avene et duo sextarii vini et due corveye; prefata A., de consensu M., filie sue, predictum censum et omnia alia memorata et totam justitiam et quicquid ibi habebat, que omnia jure hereditario dicebatur possidere et tunc tenebat, vendidit in presentia mea domino Radulpho de Lineriis, canonico Parisiensi, pro viginti et tribus libris Parisiensibus; domino A., archidiacono Parisiensi, magistro H. de Caprosia, canonico Parisiensi, et Roberto, presbitero de Vitriaco, presentibus. Prefatus autem arcbidiaconus, de cujus feodo omnia predicta erant, venditionem istam concessit et laudavit, et quod ipsam venditionem garantiret, et ipsum Radulpbum indempnem servaret promisit, super hoc se fidejussorem constituens; et eodem modo predictus Robertus presbiter ipsi R. fidejussorem se constituit. Quod ut ratum permaneat, etc. Actum anno Domini M ducentesimo duodecimo, mense decembri.

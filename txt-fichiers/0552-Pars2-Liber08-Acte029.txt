Ego R. decanus totumque capitulum Sancti Marcelli Parisiensis, etc. Notum facimus quod, cum Nicholaus clericus de Meldis, ad opus cujusdam capellanie quam habet in ecclesia Sancti Mederici Parisiensis, emere vellet a magistro Richardo Anglico de Norhamptone sexaginta solidos Parisienses de incremento census, pro triginta quatuor libris Parisiensibus, super quandam domum quam habet idem magister R. juxta domum Benedicti de Stampis, sitam in vico Sancti Hilarii Parisiensis, in censiva nostra; et idem N. a nobis peteret ut ei et successoribus suis hoc incrementum census in manu mortua tenere liceret; nos indempnitati nostre ecclesie providere volentes, contractum predictum approbavimus, et petitioni ejusdem N. assensum prebuimus, tali modo : quod quartam partem illius incrementi census, scilicet quindecim solidos, annuatim percipiemus; et illi qui predictam domum tenebunt dictos xv solidos nobis vel mandato nostro singulis annis solvere tenebuntur, hiis terminis, videlicet medietatem unam in octabis sancti Johannis Baptistæ, et aliam medietatem in octabis natalis Domini. Viri vero venerabiles L. decanus et capitulum Parisiense, quibus predicta ecclesia Sancti Mederici subjecta esse dinoscitur, et similiter capitulum ipsius ecclesie Sancti Mederici hoc approbaverunt, et super hoc litteras suas patentes dederunt. In cujus rei memoriam, etc. Actum anno Domini MCCXXXI, mense martio.

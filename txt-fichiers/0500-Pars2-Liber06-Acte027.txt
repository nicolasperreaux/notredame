Ego Herveus decanus totumque Parisiensis ecclesie capitulum, universis notum fieri volumus, tam futuris quam presentibus, quod, cum magister Hugo Navariensis, adhuc superstes, magistrum Odonem de Campellis et dominum Robertum de Beelleio et dominum G. et dominum P. presbiteros, quondam clericos suos, executores testamenti sui constituisset, eo tandem viam universe carnis ingresso, secundum formam quam eis expresserat, in executione testamenti processerunt. Sane, cum, preter ea que nominatim et expresse legaverat, quedam alia de mobili suo cenobiis et pauperibus debita sollicitudine distribuissent, sue provisionis oculum ad pauperes clericos ecclesie Parisiensi deservientes hoc modo direxerunt, ut, ex omni residuo de mobili prenominati magistri Hugonis adhuc distribuendo, emptionem aliquam facerent, cujus proventus magister Odo et dictus Robertus bona fide pauperibus clericis, tam pueris quam adultis, chorum intrantibus et nullum ecclesiasticum beneficium habentibus, qui in ecclesie famulatu majorem assiduitatem et diuturniorem exhibuerint vigilantiam, sine acceptione personarum, singulorum merita et necessitates considerantes, ad arbitrium suum, annuatim impendent; tali etiam conditione quod, cum alteruter eorum decesserit vel ad aliam ecclesiam mansionem transtulerit, capitulum Parisiense et, si ipsum convenire non poterit, decanus et cantor, loco ejus, substituent alium stationarium, note et probate fidei, vel canonicum vel non canonicum, qui, in distributione emptionis et elemosine jam dicte, eandem quam et isti, bona fide, similiter gerat devotionem. Nos vero ipsis concessimus, in augmentum hujus elemosine, medietatem oblationis nos contingentem in cruce adoranda in die Parasceve, et tam presentes denarios adjacentes nnor modiis avene de tensamento quos magister Hugo comparavit, quam et eos qui de cetero eidem tensamento accrescent. Concessimus etiam et sub anathemate firmavimus, quod institutionem istam nullo modo mutabimus, nisi, de assensu capituli vel successorum eorum, meliori consilio et pauperibus clericis utiliori fuerit provisum. Quod quia de assensu et convenientia capituli nostri fecerunt, ne aliqua possit occasione vel malignitate deleri, presentem cartam conscribi et sigilli nostri fecimus munimine roborari. S. Hervei decani. S. Petri precentoris. S. Mauricii archidiaconi. S. Osmundi archidiaconi. S. Girardi archidiaconi. S. Galonis succentoris et sacerdotis. S. Radulfi de Pissiaco sacerdotis... S. Petri de Campellis diaconi. S. Galteri Barbedor... Actum publice in capitulo nostro, anno ab incarnatione Domini MCLXXXIX. Datum per manum magistri Hilduini cancellarii.

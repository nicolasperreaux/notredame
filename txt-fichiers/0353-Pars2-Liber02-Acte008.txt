in nomine sancte et individue Trinitatis, Karolus gratia Dei rex. Si ecclesiarum negociis consulendo, eorum statum ad emendationem ob Christi amorem deducimus, ab ipso non dubitamus accipere retributionem pro cujus hec peragimus honore. Noverit itaque omnium sancte Dei Ecclesie fidelium nostrorumque ad presens et subsecutura sagacitas, quoniam Engelvinus, venerabilis sancte ecclesie Parisiensis antistes, ad nostre humiliter accedens sublimitatis mansuetudinem, deprecatus est ut, ob nostre mercedis conjugisque regine nostre Richeldis, ac virginis intemerate genitricis Dei Marie emolumentum, abbatiam Sancti Eligii in potestate ecclesie sibi credite sitam, eique jure beneficiario nostra munificentia concessam, jam dicte ecclesie genitricis Dei Sancte Marie, sibique et, post se, Dei nutu, futuris pastoribus, in potestatem et jus ecclesiasticum habendum concederemus et concedendo imprevaricabili nostre auctoritatis precepto confirmaremus. Cujus petitionibus concessimus libentius, quo nostre utilitati profuturum perspeximus amplius, et ob domini nostri Jhesu Christi sueque virginis Marie amorem, atque ob utrarumque ecclesiarum olim a Paganis devastatarum invicem emeliorationem, et utilissime nobis in salutem populi Christiani a genitrice Virgine prolis attributionem, hoc nostre privilegitatis preceptum fieri et sigillari jussimus : per quod supradictam abbatiam, cum omni suarum integritate rerum, jamdicte ecclesie presenti futurisque pastoribus delegando perpetualiter ad habendum concedimus, et concedendo inviolabiliter manere decernimus, atque de nostro jure in jus ac dominationem domine mee genitricis Dei mei Marie sollempni more transferimus; taliter ut quicquid exinde statutus a Deo presul secundum Dei suamque voluntatem facere voluerit, quemadmodum ex aliis sibi creditis ecclesiasticis rebus canonico in faciendo potiatur arbitrio. Eo siquidem pacto, ut diem depositionis patris nostri precellentissimi imperatoris Ludovici, quod est XII kal. maii, et matris nostre gloriosissime imperatricis Judit, cjuod est XIII kal. aprilis; diem quoque nativitatis nostre, idus junii, necnon et diem a Deo concesse nobis unctionis, qui post obitum in diem ipsum in celebrando transfundetur; nativitatem preterea amabillime conjugis nostre, Ricbeldis regine, kalendis augusti et copulam secundum Dei voluntatem nostre conjunctionis; insuper et ortum prolis nostre, si a fecunda virgine impetrando data fuerit, sub continua orationum missarumque assiduitate, cum omni clero sibi commisso, presens fut urusque antistes celebret, et refectio in utraque congregatione, in die ortus prolis nostre, si, ut diximus, a genitrice Dei data fuerit, studiosissime peragatur; de cetero vero, pro bac utriusque ecclesie maj orata emendatione, omnis presul pro nobis, conjuge et prole regnique statu Dei misericordiam exorare indesinenter accedat. Ut autem hujus nostre piissime largitionis auctoritas potiorem in Dei nomine obtineat firmitatis vigorem, de bulla nostra insigniri jussimus, et manu propria eam subterfirmavimus. Signum Karoli, gloriosissimi regis. Adalgarius notarius, ad vicem Gozleni, recognovit. Data mi idus maii, indict. mi, anno vi regnante Karolo, gloriosissimo rege. Actum Silvagio palacio, in Dei nomine feliciter, amen.

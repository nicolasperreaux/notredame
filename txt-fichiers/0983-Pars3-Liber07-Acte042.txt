Omnibus presentes litteras inspecturis, officialis curie Senonensis, in Domino salutem. Notum facimus quod, in nostra presentia constitutus, Guillelmus, major de Celes, Senonensis diocesis, recognovit quod venerabiles viri decanus et capitulum Parisiense dederant et concesserant Guerino dicto Chonel, Guiardo Dionisii, de Boneto in Bochagio, et ipsi Guillelmo, associato eisdem Guerino et Guiardo, sive loco Petri Toneau subrogato, ad firmam usque ad decem annos, de quibus sex sunt elapsi, preposituram ipsorum decani et capituli de Vernoto et grangiam ipsorum de Essartis, cum omnibus juribus, dreituris, aventuris, redditibus, assenciis, pasturis, nemoribus, terris et appendiciis omnibus et singulis quibuscumque, ad dictam grangiam pertinentibus, pro quadringentis libris Turonensibus, eisdem decano et capitulo quitis, solvendis ipsis annuatim, quolibet dictorum decem annorum, duobus terminis infra scriptis, videlicet : in festo Purificationis beate Marie virginis, ducentis libris Turonensibus, et in subsequenti festo Ascensionis Domini, ducentis libris Turonensibus; ita quod hec ultima solucio ad sequens festum Pentecosten penitus sit pagata. Tali condicione inter ipsos decanum et capitulum et eosdem Guerinum, Guiardum et Guillelmum, adjecta, ut dicebat idem Guillelmus, quod ipsi tenentur prefatos decanum et capitulum, per dictos decem annos, aquitare et liberare penitus, erga illustrem comitem Campanie, de viginti libris Turonensibus, in quibus dictus decanus et capitulum tenetur prefato comiti, ratione omnium rerum predictarum, annis singulis, ut dicebat. Poterunt insuper dictus Guerinus, Guiardus et Guillelmus, si velint, infra dictos decem annos, dictum nemus, circa dictam grangiam existens, ut asserit, semel tantummodo amputare, dum tamen ita tempestive amputetur, quod, in fine dictorum decem annorum, tante sit apparentie etatis et valoris, quante esset tempore traditionis et concessionis predictarum, vel etiam melioris. Tenentur etiam dictus Guerinus, Guiardus et Guillelmus preposituram et grangiam supponendas, cum omnibus appendiciis, dreituris, juribus, pasturis, nemoribus, terris et omnibus et singulis predictis, ut dicebat, tenere et sustinere, videlicet grangiam de coopertura et aliis pertinentibus ad sustentacionem dicte grangie per tempus predictum, et eas ad terminum nativitatis beati Johannis Baptiste, que erit in fine termini supradicti, dimittere in eque bono statu in quo erant tempore traditionis et concessionis predictarum, vel etiam meliori. Conventio etiam extitit inter ipsos decanum et capitulum, et prefatos Guerinum, Guiardum et Guillelmum, ut dicebat idem Guillelmus, quod ipsi Guerinus, Guiardus et Guillelmus dicebant, ut dicebat idem Guillelmus, quod emende omnes et singule singulorum et omnium in terra et justicia predictis delinquencium, usque ad summam sexaginta solidorum et unius denarii Parisiensium, erunt ipsorum Guerini, Guiardi et Guillelmi; et illud quod excedet dictam summam sexaginta solidorum et unius denarii erit decani et capituli predictorum. Tenentur etiam prefati Guerinus, Guiardus et Guillelmus garennam dictorum decani et capituli, ut dicebat idem Guillelmus, in dictis terris servare, et contra quoscumque eandem et omnia alia ipsorum qualiacunque, ibidem existencia, deffendere, secundum posse suum. Et, si quisquam existeret, qui vim ipsorum hominum et jus dictorum decani et capituli in hoc facto usurpare presumeret, ipsi Guerinus, Guiardus et Guillelmus, ut dicebat idem Guillelmus, suis propriis sumptibus tenerentur prefatis decano et capitulo nunciare, ut dicebat idem Guillelmus. Conventio extitit et adjectum inter ipsos decanum et capitulum, ex una parte, et predictos Guerinum, Guiardum et Guillelmum, ex altera, ut asserebat idem Guillelmus, quod si, casu contingente, tempestas ibidem eveniret, quod dicti decanus et capitulum super defectu predictorum cum ipsis debent et tenentur convenire, secundum quod in illis partibus in hoc casu fieri consuevit... Datum anno Domini mcclxiiiit, mense decembri, die lune post festum beati Andree apostoli.

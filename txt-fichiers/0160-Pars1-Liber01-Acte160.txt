Henricus abbas et conventus Beati Dionisii, omnibus presentes litteras inspecturis in Domino salutem. Notum facimus quod, cum domino Odoni episcopo Parisiensi exibuissemus quasdam litteras, quas dicimus esse indulgentiam domini pape nobis concessam, pro amore ejusdem episcopi, concessimus ei quod illis litteris non utemur contra eum vel ecclesiam Parisiensem quamdiu idem episcopus erit in administratione episcopatus Parisiensis , licet idem episcopus non recognosceret litteras illas esse indulgentiam domini pape, quarum tenor talis est :     Celestinus episcopus, servus servorum Dei, dilectis filiis Hugoni abbati et conventui Sancti Dionisii salutem et apostolicam benedictionem. Nobis in memoria occurrente quod in monasterio vestro, quod universis circumpositis preminere dinoscitur, puritas ordinis et observande regulares adeo semper viguerint, ut ipsa fame vestre et honestatis auctoritas, in diversas mundi partes bone transfundens conversationis odorem, domum vestram et nominis sui reverentiam celebrem redderet, et terrenis etiam facultatibus locupletem; illud vobis et ecclesie vestre munimen indulgencie duximus concedendum, quod a vobis incursantium injurias et excessus excludat, et grex vester in innocentia vite degens, a tumultu exemptum se gaudeat seculari. Nostro siquidem apostolatui humiliter intimastis in partibus vestris sepe contingere quod, cum vobis sit apostolice sedis auctoritate indultum, ne ecclesiarum prelati, nisi de mandato summi pontificis vel legati Romane ecclesie, in vos excommunicationis valeant sententiam promulgare, prelati ecclesiarum in odium hujus libertatis, sicut accepimus, cui non invideres et potius congratulari deberent, pro monachorum delictis ecclesias vestras passim pro sua voluntate a divinorum celebratione suspendunt, in homines vestros et vobis communicantes excommunicationis sententiam promulgando; volentes igitur vobis et ecclesie vestre in hoc paterna sollicitudine providere, auctoritate presentium districtius inhibemus, ne aliquis pro monachorum delictis, dum modo abbatis sui tanquam ordinarii judicis voluerint stare mandato, in ecclesias vel homines vestros, vel in eos qui vobis decimas vel alios redditus tenentur exolvere, suspensionis seu excommunicationis audeat sententiam promulgare, sive aliquid hac occasione in vestrum prejudicium attemptare; in quo, si temeritate propria duxerit procedendum, nos sententiam ipsam auctoritate apostolica irritam decernimus penitus et inanem. Decernimus igitur ut nulli hominum omnino liceat hanc paginam nostre prohibitionis et constitutionis infringere, vel ei ausu temerario contraire. Si quis autem hoc attemptare presumpserit, indignationem omnipotentis Dei et beatorum Petri et Pauli apostolorum ejus se noverit incursurum. Datum Laterani, idus junii, pontificatus nostri anno septimo.    In hujus itaque rei testimonium, presentes litteras fecimus sigillorum nostrorum impressione muniri. Actum anno Domini millesimo ducentesimo septimo, mense augusto, septimo kl. septembris.

Omnibus presentes litteras inspecturis, Adam Cambellanus, dominus de villa Baionensi, et Nicholaus dAuvillers, domini regis ballivus, salutem in Domino. Noverit universitas vestra quod, cum questio verteretur inter venerabilem virum et karissimum amicum nostrum, Guillelmum Pullum, domini regis clericum, ex una parte, et Johannem et Adam, filios defuncti Ade de Livriaco, militis, ex altera, super eo quod idem Guillelmus petebat sibi emendari injectionem manuum violenter factam in tres viros suos de prepositura Vernoti, alterum crudeliter verberando, secundum in capite vulnerando, tercium vero usque ad effusionem sanguinis enormiter affligendo, eundem quoque de sinistro brachio mahaignando, dicti autem Johannes et Adam hec omnia recognoscerent se fecisse; hiidem Johannes et Adam, propria voluntate ducti, in nos compromiserunt, fiduciantes quod super omnibus prenotatis dictum nostrum tenerent; et de dicto nostro firmiter tenendo fidejussores dederunt dominum Adam Asinarium et dominum Milonem de Buxiaco, milites, et Gilonem de Villeser, scutiferum. Qui tres, infra quindenam postquam a dicto Guillelmo Pullo vel ejus mandato fuerint requisiti, fide media tenebunt prisionem infra muros Moreti, donec a dictis Johanne et Ada eidem Guillelmo fuisset plenius emendatum, si de dicto nostro in toto vel in parte forsitan resilirent. Nos itaque, habito consilio diligenti, dictum nostrum protulimus, precipientes dictis Johanni et Ade quod Henrico mahaignato et aliis duobus, et etiam dicto Guillelmo, tamquam loci domino et preposito, emendarent; quod statim fecerunt. Item, pro bono pacis, fecimus ab ipsis J. et A. osculari Guillelmum, filium mahaignati. Item, protulimus in dicto nostro quod ipsi Henrico mahaignato, pro medico, deperditis et expensis, septuaginta solidos, et pro mahaigno quinquaginta; vulnerato autem in capite decem solidos Pruvinenses, pro medico, deperditis et expensis, reddere tenerentur, infra quindenam postquam ab ipsis vel eorum certo nuncio fuerint requisiti. Verberato etiam, cum, ante compromissionem in nos factam, jam in priorem de Cellis compromisisset, tenentur sepedicti J. et A. per dictum nostrum super eo super quo idem prior, in quo compromiserunt, protulerit, infra terminum aliis datum, facere gratum suum. Juraverunt etiam hildem J. et A., tactis sacrosanctis, quod in dictum Henricum mahaignatum vel suos, seu in aliquem alium in prepositura Vernoti, de cetero manus non inicient violentas, nec inicere facient, nec dampnum aliquod inferent, nisi prius dicti homines in ipsorum corpora manus inicerent, quousque dictus Guillelmus, vel alius loco ipsius, eisdem deficeret de justicia exhibenda. Rogavimus eciam dictum Guillelmum, ut de emendis suis, secundum predictorum forifactorum exigentiam sibi factis ad presens, amore nostri et precibus, sustineret; ita tamen quod, si dicti Johannes et Adam eidem Guillelmo vel alicui alii hominum suorum de prepositura Vernoti de cetero forefacerent, vel dampnum inferrent, nisi dicti homines in eorum corpora prius manus inicerent violentas, et nisi ipse Guillelmus vel alius pro ipso prius eis deficeret de justicia exhibenda, sicut superius annotatur, dicti plegii tenerentur prisionem tenere apud Moretum, sicut exprimitur in premissis, quousque eidem Guillelmo super utroque delicto fuisset plenius satisfactum. Qui Guillelmus nostris precibus, sub tali forma, libentissime acquievit. In cujus rei testimonium, presentes litteras sigillorum nostrorum fecimus impressionibus communiri. Actum anno Domini m ducentesimo vicesimo nono, mense januario.

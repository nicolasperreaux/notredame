Universis, etc... Petrus de Sancto Salvatore, anglicus, clericus, asseruit quod, cum reverendus pater ac dominus, dominus Symon, permissione divina Parisiensis episcopus, haberet, teneret et possideret, nomine ecclesie sue Parisiensis, quandam domum, sitam Parisius, in terra et jurisdictione prefati domini Parisiensis episcopi, extra portam Sancti Dyonisii, versus Sanctum Salvatorem, in vico communiter dicto Inter Portas, contiguam, ex una parte, domui Guillelmi dicti Brichedent, et masure Johannis barbitonsoris, ex altera, et jardino Guiardi dicti le Seegier, a parte inferiori; que quidem domus, cum jardino et ejusdem domus pertinentiis et appendiciis, quondam fuerat Richardini Anglici dicti  Escurel, cervisiarii, et deinde ad bone memorie Ranulphum, quondam episcopum Parisiensem, devenerat seu spectaverat, propter quoddam homicidium ab eodem Richardino perpetratum in quemdam clericum, videlicet Vvonetum, nomine Britonem, et super hoc homicidio prefatus Richardinus legitime fuerat convocatus a prepositis et ballivis predicti domini Ranulphi, secundum consuetudinem curie secularis, ut dicitur; qui Richardinus non venerat nec etiam miserat pro se, et ob hoc ejusdem Richardini bona predicto domino Ranulpho, nomine ecclesie sue predicte, fuerant confiscata. Prefatus siquidem dominus Symon, qui dicto Ranulpho immediate successit, divina providentia, in onere pariter et honore, deliberato bonorum consilio, pensatisque utilitate et commodo ecclesie sue prefate, predictam domum cum omnibus ejusdem domus pertinentiis et appenditiis, nomine ecclesie sue supradicte, tradidit, concessit, quittavit et accensavit predicto Petro, ejus heredibus et causam habituris ab eodem, ad incrementum census sexdecim solidorum Parisiensium, quatuor terminis Parisius consuetis, prefato domino Symoni, nomine quo supra, ac etiam successoribus ejusdem, ex nunc imperpetuum ab ipso Petro seu ejus heredibus solvendorum, prima solutione incipiente in instante festo nativitatis beati Johannis Baptiste; ita tamen quod prefatus Petrus debet et tenetur ponere seu implicare sex libras Parisienses in meliorationem domus predicte, infra sex annos ex nunc continue computandos... Datum anno Domini millesimo ducentesimo octogesimo nono, die mercurii in festo beati Andree apostoli.

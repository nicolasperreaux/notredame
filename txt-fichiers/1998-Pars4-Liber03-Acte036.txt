Gaufridus et Laurentius, servientes reverendi patris Stephani, Dei  gratia episcopi Parisiensis, venerunt in vicum qui, a Sancto Landerico, protenditur usque ad portam claustri, versus batellos, in domo in qua morabatur Romana, retro domum domni Odonis de Corbolio, canonici Parisiensis, ex parte claustri; et invenerunt ibi Adan le Deschargeour, cum predicta Romana balneantem, vel suspecto modo se habentem, ut dicebant; et voluerunt ipsos ducere ad officialem Parisiensem. Qui, timentes scandalum, tradiderunt predictis servientibus unum ciphum argenteum, quem tradiderunt officiali Parisiensi. Mota autem super hoc questione inter domnum episcopum et capitulum, quia dicebant quod in illa parte dicti vici habebat capitulum omnem justiciam et juridictionem, sicut in claustro, predictus officialis restituit predicte Romane ciphum, quem servientes ipsius officialis de domo sua asportaverant; et, de voluntate et precepto ipsius officialis, predicti servientes sui G. et L. resasierunt locum predictum de una mofia, loco predicti ciphi jam restituti, anno Domini mcc septuagesimo tercio, die lune ante nativitatem Domini, presentibus Garnero, archidiacono Brie;... Richardo Oyselet, Radulpho de Cuneo, batellariis; Guillelmo Mostardario, etc.

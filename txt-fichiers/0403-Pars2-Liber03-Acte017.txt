Ego Robertus’ comes, dominus Drocarum et Braye, et Yolendis comitissa, uxor mea, notum facimus universis, presentibus et futuris, quod, cum esset controversia inter nos et ecclesiam Beate Marie Parisiensis super hiis que habet apud Brayam, tandem, pro bono pacis, assensu Roberti, filii nostri, composuimus in hunc modum : in molendino quod habet vel habebit ecclesia Parisiensis in partibus illis, ad quod bannarii sui de Braya ire tenebuntur, habebit ecclesia duas partes, et dominus Braye tertiam partem. Et si plura molendina habuerit ecclesia, ad melius ire tenebuntur bannarii sui; dominus autem Braye nichil habebit in altero, cum illud possit sufficere. Et si molendinum non habuerit ecclesia, nisi partionarium, similiter erit de partionario. De omnibus proventibus et de justitia molendini vel molendinorum ad quod vel ad que ire tenebuntur bannarii ecclesie, similiter habebit ecclesia Beate Marie Parisiensis duas partes, et dominus Braye tertiam partem; ita tamen quod, si serviens ecclesie vel domini Braye vel alius invenerit bannarium ecclesie ad aliud molendinum euntem vel redeuntem , eum capiet, et in molendino, per servientem ecclesie et per servientem domini Braye, judicabitur hoc modo : Si ille qui eum cepit ydoneum testem habuerit super forisfacto, cum juramento sui et illius, tres solidos persolvet pro emenda et multuram, de quibus duas partes habebit ecclesia, et dominus Braye tertiam partem; si testem non habuerit, per juramentum suum accusatus liberabitur. Quod si, cessante molendino ecclesie, ad aliud molendinum bannarios suos ire contigerit, secundum quod serviens ecclesie cum consilio servientis domini Braye sibi viderit expedire, de proventu pertinente ad ecclesiam et dominum Braye, duas partes habebit ecclesia, et dominus Braye tertiam partem. Si etiam servientes domini Braye, bona fide, in alio molendino competenter majus commodum ecclesie repererint, dummodo non sit domini Braye, requisito serviente, ad illud ibunt bannarii ecclesie molendino ecclesie, et de proventu pertinente ad ecclesiam et ad dominum Braye, duas partes habebit ecclesia, et dominus Braye tertiam partem. In omnibus expensis molendini vel molendinorum in quo vel in quibus dominus Braie sumet tertiam partem, ponet dominus Braye tertiam partem, quociens erit necessarium; ecclesia vero duas partes. Si molendinum, aut partem vel partes molendini vel molendinorum ab alio vel ab aliis conduxerit ecclesia, vel ad firmam receperit, quod cum consilio domini Braye vel servientis ejus facere tenetur, dominus Braye tertiam partem ponet, et ecclesia duas partes; et sumet dominus Braye tertiam partem proventuum, ecclesia vero duas partes; et si alibi invenerit serviens domini Braye commodiorem firmam vel locationem, illam tenebit ecclesia, dummodo non sit domini Braye. Preterea in terra Beate Marie apud Brayam, justicia et in domibus et extra plenarie est ecclesie, et sanguis, et latro, et rotagium, et foragium et omnis justitia. De salinariis vero et merceriis, composuimus in hunc modum : videlicet quod de omnibus redditibus eorum et forisfactis medietatem habebit ecclesia, et dominus Braye alteram medietatem; et de redditu gallinarum quas regratarii debent, et de forisfactis eorum habebit ecclesia medietatem, et dominus Braye alteram medietatem. Forisfacta vero eorum in communi curia levabuntur, pro omnibus hiis in quibus ecclesia et dominus Braye participes sunt. Serviens ecclesie domino Braye prestabit juramentum fidelitatis observande; et ejus serviens ecclesie, quotiens fiet permutatio alicujus servientis ecclesie vel domini Braye. In terra vero ecclesie, nec dominus Braye nec alius extra domum poterit staullum levare. In domibus et in fenestris domuum suarum poterunt hospites ecclesie panem vendere qualibet die et in die fori, nec inde theloneum habebit dominus Braye. In quacumque terra fuerit apud Brayam mina, vel extra infra banleugam, ecclesie est, et minagium est ecclesie. Ubicumque fuerit venditio bladi, a nona hora diei mercurii usque ad horam primam diei veneris ecclesie est minagium. In quacumque terra falsa mina reperta fuerit et quandocumque, justicia est ecclesie. Serviens ecclesie minam tauliabit, et inde sextarium vini habebit, nec ad eam mensurabitur antequam tradita sit servienti ecclesie, et ab eo approbata. Similiter ecclesia habebit teloneum in foro domini Braye, de quolibet animali empto vel vendito a nona hora diei mercurii usque ad horam primam diei veneris. Teloneum lane crude, videlicet non in filo, est ecclesie; et teloneum merremii operati vel non operati est similiter ecclesie, in quacumque hora vendita sint, a nona hora diei mercurii usque ad primam horam diei veneris; excepto quod scriptum est de merceriis et cyphis de madre. Justitie sunt ecclesie de quibuscumque rebus; teloneum suum est et minagium , salvo eo quod scriptum est de salinariis, de merceriis et regratariis. Si serviens ecclesie inveniat hominem qui portet redditus ecclesie ad presens forisfactum, ipsum capiet, et emendabit ecclesie; et si portet redditus ecclesie, serviens ecclesie eum sequi poterit usque ad banleugam, et si poterit, eum capiet; et quando eum ceperit, si forisfactum recognoverit, ipse ecclesie redditus reddet et ecclesie emendabit forisfactum; et si non confiteatur, per sacramentum suum se liberabit. Apud Brayam, in terra Beate Marie has corveias habebittantummodo dominus Braye : De unoquoque homine habente bestiam trahentem ad carrucam, ter in anno habebit dominus Braye corveiam, in unaquaque saison, una die; et qui bestiam trahentem ad carrucam non habuerit, nichil persolvet pro corveiis illis. Dominus autem Braye pro singulis carrucis duos denarios dabit servientibus carrucarum. Et preterea omnes hospites de Braya ecclesie insimul, propriis expensis suis, singulis annis, adducent triginta septem modios vini de Villa Nova Sancti Georgii usque ad Brayam, ad cellarium domini Braye, ad modium Ville Nove; et ab initio vindemiarum usque ad quindenam Beati Dyonisii, adducetur vinum determinatum, et ex tunc non tenebuntur adducere eo anno. Serviens domini Braye submonebit hospites Beate Marie de corveya vini, et crastina die poterunt remanere ad preparandum se; tertia vero die ibunt ad corveyam, et si presto invenerint vinum illa die, adducent illud; sin autem, liberi a corveya vini, de tot modiis pro quot fuerint submoniti, usque ad annum revertentur. Item nec domino Braye nec servientibus ejus culcitras commodare tenebuntur hospites Beate Marie. Item meta que dividit terram ecclesie a terra domini Braye, que communi assensu posita est, a neutra partium poterit removeri. Item hospites ecclesie bannum quod dominus Braye habet apud Brayam, de vino vendendo quolibet anno, per tres menses nominatos, observare tenebuntur. Ad communem clausuram ville de suo ponere tenebuntur hospites ecclesie rationabiliter, sicut alii homines ville, per videntiam et per manum servientis ecclesie. Debent etiam hospites ecclesie armaturas competentes habere, sicut alii homines ville, et cum armis illis ire cum domino Braye, vel cum servientibus ejus, in chevalcheiam vel in alias necessitates ejus, cum communi ville; ita quod ipsa nocte ad hospitia sua possint reverti; et si de hoc forisfacerent, emendarent ei; et si negaverit quis se audisse clamorem vel submonitionem, juramento suo liberabitur. Pro hiis corveiis que nominate sunt in presenti carta, quas tenentur facere hospites ecclesie de Braya domino Braye, dominus Braye, si ipsi capti fuerint ab aliquo vel detenti, vel modo quolibet impediti, tenetur eos requirere et juvare bona fide, sicut alios homines Braye. Tenetur etiam quilibet hospitum ecclesie reddere servienti domini Braye, singulis annis, in crastino natalis Domini, unum tortellum, vel unum obolum pro tortello, si maluerit hospes; et hospites ecclesie habebunt omnia eissiamenta ville, sicut alii homines de villa. Si aliquis hospitum de Braya ecclesie, a prima die adventus Domini usque ad natale Domini, inventus fuerit extra Brayam adducens boscum cum quadriga vel cum summario, tenetur reddere denarium unum servienti domini Braye, sine emenda; et si inventus fuerit afferens ad collum, tenetur reddere obolum unum, sine emenda. Et sciendum est quod circata ista non poterit fieri, nisi in adventu Domini et una sola die. Si vero hospites ecclesie venerint de bosco de Cotigni, nichil reddent; et de hoc credetur eis per interpositionem fidei sue. Hospites ecclesie debent facere fidelitatem domino Braye, cum communi ville, quotiens mutabitur dominus Braye, et sicut alii homines ville. Debent eciam hospites ecclesie excubias ville, per ordinem, sicut alii homines ville. Habet etiam ecclesia pictavinam in teloneo bladi, in foro domini Braye; videlicet de quolibet sextario empto pictavinam unam. Quicumque autem de villa Braye bladum emerit, non causa mercature, illis quitat ecclesia pictavinas illas in perpetuum. Quicumque autem emerit bladum ad seminandum infra decimariam Braye, nichil solvet pro illo blado. Mensure vini in terra de Braya ecclesie sunt domini Braye, quas serviens ejus capere poterit cum voluerit, vocato serviente ecclesie ad illas capiendas; sed si serviens ecclesie vocatus non ierit, vel si inventus non fuerit, vocatis duobus de hospitibus ecclesie; et si vocati non ierint, poterit illas capere sine illis; et si false fuerint, emenda erit domini Braye. Si autem non credatur servienti ejus quod illos vocaverit, per juramentum suum ei credetur quod illos vocaverit. Quod si jurare noluerit, mensuram reddet, et in pace remanebit ille cujus erat mensura. Omnes albani de terra de Braya ecclesie sunt domini Braye. Sed si in terra ecclesie forisfecerint, justitia est ecclesie, si ad presens forisfactum capti fuerint, vel si forisfactum appareat, et in villa Braye judicabuntur. Hospites ecclesie, si submoniti fuerint pro hiis que debent, de quibus mentio facta est in hac carta, submonitionem domini Braye vel servientis ejus non obmittent, etiam si serviens ecclesie eos prius submonuerit; et si de hoc forisfacerent, emendarent ei. Judeos non potest habere ecclesia in terra sua apud Brayam. Item nec furnum ecclesie tenentes, pro furno ecclesie calefaciendo, nec hospites terre ecclesie, per bannum, ad boscum domini Braye emendum ire tenebuntur. De unoquoque vendente ciphum ligneum, habet ecclesia Parisiensis unum per annum apud Brayam, in foro domini Braye; et in ciphis de madre nichil habet ecclesia. De hiis qui vendunt scutellas, habet ecclesia, singulis mercatis, unam scutellam de unoquoque ; et si alicui fuerit residuum de scutellis in aliquo mercato Braye, de quibus solutum fuerit teloneum, pro illis residuis de cetero quicquam reddere non tenebitur. De vendentibus palas vel furcas, singulis annis, habet ecclesia palam vel furcam de unoquoque. Conductus fori est domini Braye, quocumque duxerit vel fecerit forum suum, salvo jure ecclesie in hiis que scripta sunt in hac carta. Quocumque dominus Braye duxerit vel fecerit forum suum, omnia que habebat ecclesia in foro illo ubi prius situm fuerat, habebit eadem ecclesia Parisiensis ubi ductum vel facium fuerit in posterum. Quod ut ratum et firmum sit, presentem paginam sigillorum nostrorum appositione confirmavimus. Actum anno . LIBER QUARTUS. EPISCOPORUM.

Universis presentes litteras inspecturis, magister Adenulphus, prepositus Sancti Audomari, Morinensis dyocesis, et Garnerus, archidiaconus ecclesie Parisiensis, salutem in Domino. Notum facimus quod, coram nobis constitutus, magister Robertus de Virsiaco, clericus, asseruit et recognovit quod reverendus pater dominus Parisiensis episcopus ei venerabiles viri decanus et capitulum Parisiense ipsum communiter elegerant ad sedem apostolicam destinandum, pro quibusdam negociis ipsius domini episcopi et dictorum decani et capituli in curia romana faciendis, procurandis et promovendis, videlicet in negociis que idem dominus episcopus ac dicti decanus et capitulum, simul aut divisim, habent erga excellentem virum dominum Philippum, Dei gratia regem Francorum illustrem;... et promisit dictus magister Robertus, per sacramentum suum coram nobis prestitum, quod ipse negocia dicti domini episcopi et decani ac capituli predictorum fideliter et attente faciet et procurabit, pro posse suo, et quod contra ipsum dominum Parisiensem episcopum, pro dictis decano et capitulo, aut pro aliquo vel aliquibus de capitulo, vel etiam contra ipsos decanum et capitulum, aut aliquem vel aliquos eorum, pro dicto domino episcopo, nichil penitus impetrabit. Promisit etiam, sub juramento predicto, idem magister Robertus, quod pro se aut pro alio quocumque, contra episcopum et decanum ac capitulum supradictos, beneficium... non impetrabit... Promisit insuper, sub juramento predicto, quod aliud negocium in dicta curia procurandum vel promovendum non assumet, et quod eciam per se vel per alium, pro se vel pro alio, in curia romana non impetrabit aliquid, nisi quod tangat negocia que dictus episcopus et dicti decanus et capitulum habent contra regem, et quod eorum negocia accelerabit, et quod mutuum nomine ipsorum non contrahet, et, eorum negociis completis, non morabitur in curia romana. In cujus rei testimonium, sigilla nostra litteris presentibus duximus apponenda. Datum anno Domini millesimo cc septuagesimo primo, die martis post festum beate Marie Magdalene.

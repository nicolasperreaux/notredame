In nomine sancte et individue Trinitatis. In Christi nomine, ego Ludovicus, Dei dispensante misericordia in regem Francorum sublimatus, omnibus episcopis, abbatibus, ducibus, comitibus, vicariis, centenariis , telonariis, actionariis et universis res nostras procurantibus, presentibus scilicet et futuris, notum fieri volumus, quia venerabilis Girbertus, Parisiorum episcopus, Bernerus decanus, Steplianus cancellarius noster atque ejusdem ecclesie archidiaconus, totusque Parisiensis ecclesie communis conventus detulerunt nobis preceptum predecessoris nostri, Ludovici, Karoli filii; in quo continebatur, qualiter ipse et antecessores sui, reges videlicet Francorum, rectoribus ecclesie sancte Dei genitricis et Sancti Stephani prothomartyris atque Sancti Germani confessoris, in quorum honore ipsa sedes Parisiaca dicata est, concessissent, ut quandocumque eis libuisset famulos vel missos suos, in quamcumque partem negociandi gracia dirigere, cum carris videlicet et saumariis, sive de navigio vel quolibet negocio, licentiam pergendi ubicumque vellent, absque alicujus infestatione vel contrarietate, haberent. Pro firmitatis siquidem studio, nostram regiam majestatem deprecati sunt, etc. ... Hoc igitur nostre auctoritatis preceptum tam episcopis quamcanonicis Parisiensis ecclesie universis fieri disposuimus, per quod cunctis fidelibus, presentibus scilicet et futuris, nostra auctoritate regia precipimus, ut, ubicumque famuli vel missi Parisiensis episcopi et ejusdem ecclesie canonicorum, infra ditionem imperii nostri, negociandi causa directi fuerint, nemo teloneum, neque quod vulgo dicitur ripaticum, nec rotaticum aut portaticum, sive triaticum aut cispialicum, necnon et salutaticum, aut ullum censum vel ullam redibitionem sive aliquam consuetudinem ab ipsis exigere vel accipere presumat; sed liceat eis pacifice discurrere, et illud ad quod missi fuerint libere peragere, et ad quascumque civitates vel portus aut loca accessus habuerint nullam inquietudinem aut detentionem sive contrarietatem ab aliquo patiantur; sed ubicumque ab episcopo vel canonicis directi fuerint, securi et quieti, cum omnibus que secum detulerint, nostra auctoritate, ire et redire valeant. Quod ne valeat oblivione deleri scripto commendavimus, et, ne possit a posteris infringi, sigilli nostri auctoritate et nominis nostri karactere firmari et corroborari disposuimus. Actum publice Parisius, anno incarnati Verbi MCXIX, regni nostri xi, Adelaidis regine v; astantibus in palacio nostro quorum nomina subtitulata sunt et signa. S. Guilelmi dapiferi. S. Hugonis constabularii. S. Gisleberti buticularii. S. Guidonis camerarii. Datum per manum Stephani cancellarii monogr..

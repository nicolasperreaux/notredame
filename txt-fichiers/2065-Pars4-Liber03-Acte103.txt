 Ego N. per reverendos patres et dominos meos, dominos decanum et capitulum ecclesie Parisiensis, in promotorem causarum officii curie eorumdem, licet indignus, nominatus, juro obedienciam, reverentiam et honorem eisdem exhibere, et in officio promotionis, quamdiu fuero, fidelis esse; justiciabilesque eorumdem in salariis exigendis non gravare; res, membra et familiares suos conservare; neminem vocare, sub umbra officii, odio vel motu spontaneo seu illico concepto aut alias quovis modo; et, si de eorum precepto vel consilio contingat me aliquem facere citari vel vocari quovis modo, quod non dissimulabo vel faciam aliquam financiam, absque ipsorum licencia, vel quousque per eorum consilium de meritis cause fuerit discussum, sed cum diligentia qua potero prosequar. Quod si in contrarium fecero, volo penam juris contra falsarios statutam incurrere ipso facto, et juxta ipsorum dominorum ordinacionem. Et sic me Deus velit adjuvare et hec ejus sancta euvangelia. 

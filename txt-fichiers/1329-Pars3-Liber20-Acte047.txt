Universis presentes litteras inspecturis, G. decanus et capitulum Parisiense, salutem in Domino. In Parisiensi ecclesia pluribus annis Gaufridus I.. fuerat observatum, ut officium super receptione et dispensatione reddituum et proventuum bonorum deputatorum ad opus matutinarum, anniversariorum et vini, simul uni committeretur persone, que a nobis eligi consuevit. Quia vero connexitas hujusmodi officii, immo, ut verius loquamur, plurium officiorum, difficultatem et confusionem maximam, ac dampnum non modicum inducebat, super hiis et quibusdam ecclesie nostre negociis urgentibus, dampnum Parisiensis ecclesie cupientes vitare, remedium duximus adhibendum... Statuimus ut officium receptionis reddituum et proventuum pertinentium ad distributionem vini ab aliis officiis separetur, et de cetero uni canonico Parisiensi committatur, qui illud tenebitur suscipere et complere gratis per unum annum continuum ad minus. IIle vero eligetur ab illo qui dictum officium in anno precedenti habuerit. Qui vero dictum officium suscipere et per annum complere renuerit, tenebitur solvere, nomine pene, centum solidos Parisienses, in distributionem vini Parisiensis ecclesie convertendos, et nichilominus eligere alium, sub pena consimili, qui dictum officium per annum continuum exequatur. Quod officium magister Milo de Corbolio, concanonicus noster, primo suscepit sub forma predicta. Quia vero nonnulli canonici, in solvendo terminis statutis ea que debebant annuatim ecclesie Parisiensi, difficiles se reddebant, ex quo dampnum non minimum Parisiensis ecclesia sustinebat, cum non nunquam, ob difficultatem hujusmodi et defectum solucionis, a distributione matutinarum, anniversariorum, vini, horarum et aliorum officiorum Parisiensis ecclesie cessaretur, volentes omnem discordie et contentionis, que ex hiis sepe oriebantur, materiam amputare,... statuimus et ordinamus, ut quicumque canonicus Parisiensis, cujuscumque conditionis, dignitatis aut status extiterit, in solutione redditus pensionis et firme quam debuerit ecclesie Parisiensi, seu cuicumque officio sive administrationi ipsius ecclesie defecerit,... nisi infra octo dies postquam, elapso termino solutionis, ipse canonicus... fuerit de solvendo requisitus, per solutionem integram in pecunia numerata sibi duxerit consulendum, ex tunc officio sive administrationi, cui illud debebitur tenebitur solvere, nomine pene, singulis diebus, quibus post dictos octo dies solutio fuerit prorogata, singulos duodecim denarios, si decem libras Parisienses aut minus in termino debuerit; si autem ultra decem libras debuerit, tenebitur solvere, nomine pene, pro singulis diebus singulos duos solidos Parisienses, in aquittationem principalis debiti minime computandos... Quia siquidem redditus et proventus deputati pro matutinis non sufficiebant ad distributionem a nobis statutam annuatim continue faciendam, nolentes distributiones que ob servicium ecclesie fiunt diminuere, sed potius augmentare, ne pretextu hujusmodi diminutionis divinum servicium ad nichilum redigi contingeret, statuimus ut singulis annis percipiantur centum et viginti libre Parisienses tantummodo de venditione nemorum nostrorum, necnon et quod superhabundaverit de redditibus et proventibus anniversariorum applicetur matutinis, pro distributione matutinarum complenda, quousque tantumdem redditus annui vel ex pensionibus domorum claustralium que nondum, post pensionem impositam, vacaverunt, vel aliunde eisdem matutinis duxerimus assignandum. In cujus rei testimonium, sigillum nostrum litteris presentibus duximus apponendum. Datum anno Domini millesimo ducentesimo septuagesimo, mense decembri.

S. Dei gracia Noviomensis episcopus, omnibus presentes litteras inspecturis, in Domino salutem. Notum facimus, quod, coram domina comitissa Viromandensi Alienor, nobis audientibus, dominus Willelsiensi ab eodem capitulo, recitavit in hunc modum : cum Galterus et Guiardus de Viriaco essent in capitulo Parisiensi, et petivissent judicium, secundum quod dictum fuerat ab ipsis et secundum quod responsum fuerat a capitulo, judicatum fuit in capitulo Parisiensi, quod Galterus et Guiardus, per rem quam dixissent, non debebant habere saisinam majorie et decanatus, nec capitulum debebat recipere fidelitatem ipsorum; et statim in ipso judicio, prohibuit capitulum Galtero, ne se intromitteret de cetero de majoria, et prohibuit Guiardo, ne de cetero se intromitteret de decanatu; et idem Galterus et Guiardus tunc, hoc audito, recesserunt, sine plus facere. Nos itaque presentes fuimus, quando dictus Willelmus, Parisius, apud Sanctam Genovefam de Monte, recitavit prefatum judicium, coram memorata comitissa, que recognovit se ipsam misisse eundem Willelmum, ex parte sua, in capitulum memoratum, ut ipse, nomine comitisse, videret et audiret, qualiter ipsum capitulum se haberet et gereret erga memoratos Guiardum et Galterum, super negocio prelibato. Audivimus vero dictam comitissam habentem ratum et approbantem judicium illud; et audivimus eciam quod ipsa precepit preposito suo, ut manu teneret et garantiret majorem et decanum, quos capitulum Parisiense poneret apud Viriacum, et quod idem prepositus, ex parte ipsius comitisse, inhiberet prefatis G. et G., ne intromitterent se de majoria et decanatu de Viriaco, neque manum in eis apponerent, quia ipsa consilium habebat et bene confitebatur, quod ipsa tenebatur facere servari judicium supradictum. In hujus rei testimonium, presentes litteras fecimus sigillo nostro muniri. Actum anno Domini m cc septimo, Parisius, mense aprili.

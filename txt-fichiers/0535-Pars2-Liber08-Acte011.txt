Universis presentes litteras inspecturis, abbas et conventus Fossatensis, eternam in Domino salutem. Universitati vestre notum facimus quod, cum Heimericus, ecclesie Parisiensis archidiaconus, peteret procurationem in prioratu nostro Sancti Johannis Corbolii sibi reddi perpetuo suisque successoribus semel in anno, die quo dictum prioratum visitabunt ex officio archidiaconali, et prior et fratres dicti prioratus, eo quod nunquam solverant, ad solutionem procurationis dicerent se aliquatenus non teneri; tandem inter eos pro bono pacis convenit in hunc modum. Quod prior et fratres prioratus predicti voluerunt et concesserunt ut, in die qua arcbidiaconus vel successores sui dictum prioratum semel in anno ex officio visitabunt, teneantur solvere perpetuo archidiacono ejusque successoribus xv solidos Parisienses, prioratu Sancti Johannis Corboliensis, per hujus solutionem ab omni procurationis onere, quantum ad archidiaconum et successores suos, libero penitus remanente. Hanc vero ordinationem inter eos factam ratam habentes, eam, quantum in nobis est et possumus, confirmamus. Quod ut ratum, etc. Datum anno Domini MCC tricesimo uno.

Reginaldus, miseratione divina Parisiensis ecclesie minister indignus, universis presentes litteras inspecturis, salutem in Domino. Universitati vestre notum facimus quod, cum nos ad ecclesiam Sancti Germani Autissiodorensis Parisiensis, propter discordias et dissensiones ibidem existentes pluries accesserimus, nec adhuc sint hujusmodi discordie terminate; tandem, congregatis decano et capitulo ejusdem ecclesie coram nobis, eorumque et quorumdam capellanorum ejusdem ecclesie juramentis receptis, inquisitionem super statu ipsius ecclesie, debitum officii exequendo, fecimus, per quam invenimus ipsam ecclesiam in multis collapsam et reformatione in pluribus indigentem, et nonnullos de capitulo ac quosdam alios beneficiatos ejusdem ecclesie consuetudines et statuta ecclesie non servantes; sed ea, non sine animarum suarum periculo, infringentes, nittimur per actum contrarium et diuturnitatem temporis sic tueri, licet diuturnitas temporis peccatum non minuat, sed augmentet. Quapropter, nos, habito diligenti tractatu, deliberato consilio, utilitate pensata, presentibus decano et capitulo Sancti Germani predicti, auctoritate ordinaria presenti scripto ordinamus et statuimus, non obstante quocumque statuto vel contraria consuetudine, quod decanus ipsius ecclesie duplam distributionem percipiat, quando intererit servicio ecclesie memorate; quando vero servicio predicto non intererit, nullam in distributionibus percipiat portionem; hoc tamen addito, quod, si pro negotiis ecclesie, de mandato capituli, absens fuerit, tunc duplam recipiat, sicut faceret, si presens interesset. Nec de hoc debet conqueri decanus, qui pro tempore fuerit, cum in hoc equiparemus eum decano ecclesie Parisiensis. Item, statuimus quod quilibet canonicus Sancti Germani vicario suo de fructibus prebende sue solvat quadraginta solidos Parisienses annuatim, integre, sine fraude; alioquin excommunicationis sententiam latam a judicibus, a domino papa delegatis, se noverit qui contra fecerit incursurum. Item, quod beneficiati ejusdem ecclesie, exceptis canonicis, continuam faciant residentiam, cum ad hoc juramento prestito teneantur; et qui eorum presbiteri non sunt, fiant presbiteri de ordine in ordinem subsequenter; et si ultra distulerint, ex tunc nichil de proventibus beneficiorum suorum percipiant, donec fuerint in presbiteros ordinati, sed convertantur in usus distributionum cotidianarum, per manum procuratoris communitatis quem ad hoc deputamus. Item, precipimus quod decanus solvat procuratori capituli viginti solidos Parisienses de pensione domus sue, in quatuor festis, et procuratori communitatis quatuor libras, distribuendas prout in carta ipsius capituli continetur. Item, precipimus quod decanus solvat procuratori capituli, infra assumptionem beate Marie virginis, viginti octo libras Parisienses, prout in litteris bone memorie Guillelmi, quondam Parisiensis episcopi, continetur, nec de dicta pecunia alicui alii solvat aliquam porcionem. Item, precipimus quod matricularli ejusdem ecclesie, per manum procuratoris capituli, triginta solidos Parisienses de dictis viginti octo libris percipiant et habeant annuatim, prout in eadem carta Guillelmi episcopi continetur. Item, suspensionem a nobis latam, quam ipso facto incurrerunt qui statuta a nobis edita non servant seu contra faciunt, ad evitandum periculum quod precipue simplicibus imminet ex eadem, revocamus ad presens, donec aliter duxerimus ordinandum. Ordinamus tamen et statuimus, ut ille qui defectum fecerit, penam solvat pecuniariam procuratori communitatis, prout in statuto judicum delegatorum quod incipit : In nomine sancte Trinitatis. Amen. Nos, A. archidiaconus, etc., et sic terminatur : Actum Parisius publice, anno ab incarnatione Domini millesimo ducentesumo septimo, continetur; alioquin penam excommunicationis in dicto statuto contentam incurrant, quam non possumus, nisi de mandato summi pontificis, relaxare. Item, declaramus quod nullus de cetero residens reputetur in eadem ecclesia, qui pro majori parte temporis, singulis annis, residentiam non fecerit in ecclesia supradicta; ita quod qualibet die, infra majorem partem temporis predicti, alicui hore intersit in ecclesia diurne vel nocturne, nisi, infra ambitum murorum commorans, infirmitate proprii corporis per dictum tempus fuerit prepeditus. Statuimus etiam quod omnes pene predicte capiantur per procuratorem communitatis de primis denariis quos pene debitor percipere debebit in dicta ecclesia; et, si denarii non sufficiant, de fructibus sui beneficii percipiat ipsam penam. Statuimus insuper quod ipse procurator communitatis juret in institutione sua, quod penas predictas bene et fideliter recipiet et levabit, et quod in hoc nulli deferet neque parcet. Preterea statuimus quod quilibet canonicus, post institutionem suam, antequam ad alia admittatur, istud statutum et alia statuta ac consuetudines ecclesie rationabiles et approbatas juret se firmiter servaturum. Preterea statuimus quod decanus et alii, tam canonici quam non canonici, tanta infirmitate detenti, quod sine periculo corporis sui horis diurnis interesse non possint, si hoc proprio juramento firmaverint, quamdiu tanta infirmitate detenti fuerint, tantam distributionem seu tantam porcionem in distributionibus, singulis diebus, percipiant, quantam perciperent, si divino servicio interessent. Hoc autem predictis infirmis concedimus, qui in parrochia Sancti Germani morabuntur, et non aliis, nisi hoc eis, ex causa manifesta, a dictis decano et capitulo sit concessum. Quia vero decanus qui ad presens preest ecclesie Sancti Germani predicte, gravi infirmitate proprii corporis detinetur, et ideo ipsi afflicto non sit alia addenda afflictio, immo ejus infirmitati benigne compaciendum, idcirco nos, severitatem et rigorem predicti statuti, facti circa personam decani quantum ad percepcionem distribucionum, quantum ad decanum qui modo preest ecclesie supradicte ad presens, temperamus in hunc modum, videlicet : quod dictus decanus, quoad vixerit, duplam porcionem in dictis distributionibus et in presentia et in absentia percipiat et habeat, sicut ipse et predecessores sui usque ad hec tempora perceperunt et percipere consueverunt, nisi circa hec aliud duxerimus ordinandum, racione previa et ex causa nichilominus manifesta. Hanc autem gratiam, quam decano qui nunc est ad presens facimus, circa perceptionem distributionum, scilicet ut tam absens quam presens dupplam porcionem recipiat, volumus extendi solummodo ad distributiones que antiquitus solent fieri in ecclesia memorata. Ad augmentum vero distributionum que fient in ecclesia predicta ex obventionibus et oblacionibus Sancti Leufredi, volumus extendi dictam gratiam; sed volumus quod, in dictis oblacionibus, presens dupplam percipiat, absens vero nichil. Quia etiam magister Hamo, canonicus dicte ecclesie, circa acquisitionem dictarum viginti octo librarum, multum dicitur laborasse et de suo proprio magnas expensas fecisse, et quia dictus magister tam in censibus quam aliis valde dicitur esse utilis ecclesie memorate, ideo nos, ex causa manifesta, predicto magistro volentes gratiam facere. specialem, eidem concessimus et concedimus quod, licet non intersit alicui hore diurne vel nocturne in ecclesia predicta per inajorem partem tocius anni, nichilominus tamen de dictis viginti octo libris triginta solidos percipiat annuatim, sicut et alii canonici modo predicto in predicta ecclesia residentes, dum tamen dictus magister per majorem partem totius anni infra ambitum murorum Parisiensium moram fecerit, et ad consilia ecclesie sine difficultate libenter accesserit, quando ad hoc, ex parte dictorum decani et capituli, fuerit evocatus. Retinemus insuper potestatem ordinandi, emendandi, corrigendi, reformandi, declarandi et etiam statuendi de preteritis et aliis, prout nobis videbitur expedire. Actum in ecclesia Sancti Germani, presentibus decano et capitulo predictis ejusdem loci et multis aliis bonis, anno Domini mcc quinquagesimo septimo.

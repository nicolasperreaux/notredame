Omnibus presentes litteras inspecturis, officialis Parisiensis et officiales Johannis et Gaufridi, ecclesie Parisiensis archidiaconorum, eternam in Domino salutem. Notum facimus quod, in nostra presentia constituti, Symon Cornart, Richeudis, ejus uxor, Matheus dictus Mariavala, Petronilla, ejus uxor, etc., recognoverunt et asseruerunt quod dominus episcopus Parisiensis ipsos, existentes homines et feminas de corpore et servilis conditionis ipsius episcopi de Villa Cereris, manumiserat et dederat libertati. In cujus manumissionis seu libertatis recompensationem, recognoverunt coram nobis se debere eidem domino episcopo mille libras Parisienses, confitentes per hoc libertatem ipsorum non esse oneratam. Quam pecunie summam promiserunt ipsi insimul et quilibet eorum in solidum, juramento prestito, tactis sacrosanctis euvangeliis nec non et fide prestita corporali, se soluturos et reddituros pro se et illis pro quibus se obligaverunt eidem domino episcopo vel ejus certo mandato, in modum qui sequitur, videlicet : ad instans festum beati Andree apostoli, trecentas libras Parisienses; et in eodem termino, anno revoluto, alias trecentas libras Parisienses; et residuas quatercentum libras Parisienses, in eodem termino, anno tertio revoluto. Et de dicta pecunia sic solvenda omnes et singulæ persone superius nominate modo predicto obligaverunt eidem domino episcopo et ejus successoribus se et heredes suos sive successores quoscunque, nec non et bona sua et heredum suorum sive successorum, mobilia et immobilia, presentia et futura, ubicunque et in quibuscumque consistant, quilibet eorum in solidum, prout superius est expressum. Renunciantes, etc. Actum et datum anno Domini millesimo ducentesimo quinquagesimo quinto, mense julio. Sequuntur nomina omnium in instrumento superiore manumissorum inscripta.

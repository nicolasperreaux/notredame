Universis presentes litteras inspecturis, officialis curie Parisiensis, salutem in Domino. Notum facimus quod, in nostra presencia constitutus, Albericus dictus de Layaco asseruit, quod ipse, ex hereditate propria, habebat duas partes in pressorio, quod vulgariter appellatur pressorium capituli, situm Parisius, prope Templum, in territorio de Dives, juxta pressorium episcopi Parisiensis, tam in edificio quam in emolumento ejusdem pressorii, et decanus et capitulum Parisiense, terciam, ad mandetum Parisiensis ecclesie pertinentem. Asseruit etiam, quod in omnibus coustamentis, sumptibus et expensis, que vel quas fieri oportebat circa dictum pressorium, tam in corpore ipsius, quam in instrumentis pressorio necessariis, coopertura, muris, portis, ostiis, firmaturis, necnon in reparatione cuvarum et cuvellorum ac religacione, duas partes, et dicti decanus et capitulum, terciam ponere et solvere tenebatur. Item, asseruit quod ipse sex arpenta vel circiter vinearum habebat in eodem territorio de Dives, quarum vindemiam ad dictum pressorium poterat adducere libere et premere, sine debito vel servitute pressure. Asseruit insuper, quod ipse et predecessores ipsius multo plus posuerant et expenderant, temporibus retroactis, in sustentacione dicti pressorii et cuvarum, pro porcione eos contingente, quam receperant de proventibus et emolumento eorum; unde idem Albericus, indempnitati sue consulens, ut dicebat, ex certa sciencia, spontaneus, non coactus, nec vi vel dolo inductus, quittavit penitus memoratis decano et capitulo Parisiensi, ad opus mandeti ecclesie Parisiensis, dictas duas partes pressorii et emolumenti ipsius, nichil juris, proprietatis vel possessionis sibi vel suis retinens in eisdem. Actum est autem in quittacione hujusmodi inter dictos decanum et capitulum et Albericum predictum, sicut ipse asseruit coram nobis, quod vinee sue predicte, quamdiu sue erunt, libere remanebunt a debito seu servitute pressure; ita quod earum vindemiam poterit adducere ad dictum pressorium libere et premere, sicut ante quittacionem hujusmodi faciebat. Sed, si eas simul vel per partes venderet, vel distraheret, seu extra manum suam alienando poneret quoquo modo, statim perderent hujusmodi libertatem, et conditionem aliarum vinearum ejusdem territorii, que sunt bannerie dicti pressorii, sequerentur... Datum anno Domini m cc octogesimo secundo, die jovis post festum assumpcionis beate Marie.

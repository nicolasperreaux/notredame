Reverendo patri ac domino G., Dei gratia Senonensi archiepiscopo, humilis ejus frater Albericus Cornutus, salutem et tam debitam quam devotam patri reverentiam. Paternitati vestre significo, quod nuper, in absentia vestra, dum vice vestra et auctoritate michi commissa fungebar plenarie super venditione medietatis cujusdam molendini de Rocha, quam Willelmus de Brocia, domicellus, vendidit decano et capitulo Parisiensi, exceptis octo sextariis bladi, que percipit in dicto molendino Stephanus de Massengi, miles, dictus Willelmus dedit plegios illos quorum nomina inferius sunt subscripta, qui fidem suam dederunt quod jam dictam venditionem garantirent erga omnes homines qui insurgere possent contra venditionem illam. Debet etiam filius dicti Willelmi, qui heres est, laudare, cum ad annos venerit legittimos; quod si non fecerit dictus heres, plegii tenentur per fidem tenere Parisius prisionem fuerit satisfactum. Plegii vero sunt hil: Symon de Baalli, Gaufridus de Jardo, Ansellus de Brocia, Stephanus de Massengi, Willelmus de Tavers, milites, Guiardus de Ladit, clericus. Hanc autem venditionem tenere et garantire et has conventiones observare, fide corporaliter prestita, promiserunt sepefatus Guillelmus de Brocia et Elisabeth, ejus uxor, et voluerunt quod super hiis, ad majorem securitatem et perpetuam memoriam, auctoritate vestra predicto capitulo fierent littere que supradicta fideliter continerent. Ego vero, auctoritate vestra supradicta confirmans, presentes litteras sigilli mei munimine roboravi. Actum Parisius, anno Domini millesimo ducentesimo vicesimo septimo.

Universis presentes litteras inspecturis, officialis archidiaconi Parisiensis, salutem in Domino. Notum facimus quod, in nostra presencia constitutus, Yvo dictus de Sancto Marcello, presbiter beneficiatus in ecclesia Sancti Eustachii Parisiensis, asseruit quod, cum dominus Parisiensis episcopus haberet et teneret, titulo emptionis, decem et octo solidos Parisienses augmentati census annui redditus super duabus domibus, sitis Parisius, in vico qui dicitur Bellus Reditus, quarum fundus ad ipsum Vvonem pertinere dicitur, ratione sui beneficii, quod obtinet in ecclesia Sancti Eustachii predicta; et idem Yvo peteret ut dominus Parisiensis episcopus dictos decem et octo solidos Parisienses augmentati census extra manum suam poneret; pensata utilitate dicti beneficii, fuit inter ipsum dominum Parisiensem episcopum et Yvonem presbyterum predictos super hoc compositum et ordinatum, prout inferius continetur, videlicet : Quod dictus Yvo presbiter et successores sui habebunt et percipient annuatim, ratione beneficii sui supradicti, de dictis decem et octo solidis augmentati census, quatuor solidos Parisienses imposterum annuatim, quatuor terminis Parisius consuetis; et dominus Parisiensis episcopus et successores sui residuum percipient et habebunt imposterum, absque coactione vendendi, distrahendi aut extra manum suam ponendi, pacifice et quiete. Et promisit idem Vvo, fide data in manu nostra, quod contra compositionem et ordinationem hujusmodi non veniet in futurum, se et successores suos, ad premissa tenenda et observanda, specialiter obligando. In cujus rei testimonium, presentibus litteris, ad petitionem ipsius Yvonis, sigillum curie nostre duximus apponendum. Datum anno Domini millesimo ducentesimo quinquagesimo octavo, mense febriario.

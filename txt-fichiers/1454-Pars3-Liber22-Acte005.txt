Ego Hugo, decanus Parisiensis ecclesie, totumque capitulum, notum facimus presentibus et futuris, quod, cum karissimus frater et concanonicus noster, B., Carnotensis ecclesie Dunensis archidiaconus, preposituram nostram de Vernou diucius possedisset, et ad meliorandam preposituram ipsam de suo plurimum expendisset, et decimam quamdam de terra communie ejusdem ville nobis, sumptibus propriis, acquisivisset; nos, in capitulo nostro, de communi assensu, statuimus et in perpetuum eidem concessimus, ut tam ipse, dum vixerit, quam alius quicumque, post eum, memoratam preposituram habebit, sexaginta solidos pro eodem B. capitulo nostro annuatim persolvat; ita quidem quod illorum medietas, post ejus obitum, die anniversarii sui, canonicis qui servicio interfuerint distribuetur, quindecim solidi in vespere, et quindecim in missa; reliqua vero medietas in eumdem modum distribuetur canonicis, annuatim, die anniversario episcopi Theobaldi. Set, quamdiu vixerit prescriptus B., sexaginta solidi memorati, quicumque preposituram illam possideat, die anniversario predicti episcopi, distribuentur.

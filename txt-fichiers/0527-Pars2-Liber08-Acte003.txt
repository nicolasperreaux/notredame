Omnibus presentes litteras inspecturis, officialis curie Parisiensis, salutem in Domino. Notum facimus quod, in nostra presentia constituti, Symon de Autholio, miles, et Agnes, ejus uxor, recognoverunt se vendidisse decano et capitulo Parisiensi totam decimam vini et bladi quam habent in parrochia de Combisvilla et in territorio de Egnernolio et circa territorium Egnernolii, et hoc pro centum et una libris Parisiensibus , de quibus recognoverunt sibi fuisse satisfactum in pecunia numerata. Asseruerunt autem quod decima bladi valebat singulis annis duos modios bladi, ad mensuram de Combisvilla, et quod medietas erat mixtolii, medietas avene... Asseruerunt etiam Johannem de Villa Minori, clericum, et Simonem, nepotem ejusdem clerici, esse primos dominos feodi, et dominum Petrum de Egnernolio, militem, secundum, et Thomam de Vignolio, militem, tertium, in decima superius nominata. Qui duo videlicet primi domini et secundus, hoc idem asserentes, promiserunt, in nostra presentia constituti, se predictam bladi et vini decimam garantizare et defendere adversus quoscumque, quotiens necesse fuerit, contra tercium dominum predictum, si visum fuerit expedire dictis decano et capitulo; quittantes omnino quicquid juris habebant vel habere poterant in decima supradicta; concedendo quod dicti decanus et capitulum teneant eandem decimam liberam de cetero a manu mortua, sine aliqua redibentia; promittentes se reddituros dictam decimam memoratis decano et capitulo... Promiserunt insuper dicti Symon et Agnes, ejus uxor, quod, si tercius dominus supradictus vel alius aliquid juris reclamarent in decima antedicta, vel si contra predicta venire in aliquo attemptarent, quod ipsi eosdem decanum et capitulum defenderent, ei predictam decimam bladi et vini, juxta modum superius nominatum, garantizabunt omnino... Et de predictis omnibus attendendis et complendis, prout in singulis articulis sunt expressa, constituerunt se fidejussores pro dictis Symone et ejus uxore Adam Bolie, Guillelmus de Grancliia, milites, magister Johannes de Toralles, Johannes de Croissigniaco, nepos ejusdem Symonis de Autolio, Droco et Symon de Autolio, fratres, burgenses de Braya et manentes in eadem villa, unusquisque in solidum erga decanum et capitulum antedictos... Actum anno Domini MCCXXX quarto, mense marcio.

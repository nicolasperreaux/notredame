Noverint universi quod, anno Domini millesimo ducentesimo nonagesimo septimo, die veneris in vigilia festi beati Bartholomei apostoli, statutum fuit et ordinatum concorditer in capitulo Parisiensi, in hunc modum : Si canonicus, de mandato speciali capituli, pro aliquo negocio capituli vel ecclesie Parisiensis se intromiserit, si ante prandium et infra muros civitatis, lucrabitur quicquid posset lucrari per totam diem in ecclesia et matutinas sequentes, acsi presencialiter interfuisset, sed non faciet aliquam horam illa nocte; si vero post prandium et infra muros, lucrabitur ut ante, et eciam faciet horas quas posset facere illa nocte; et hec intelligenda sunt, si in nocte illa infra muros pernoctaverit. Si vero canonicus extra muros se intromiserit, si reverti potuerit ante prandium, eadem die, lucrabitur quicquid posset lucrari illa die, et matutinas, et faciet horas quas posset facere, si esset presens in nocte sequenti, et totum quod posset lucrari, usque ad vigilias mortuorum diei sequentis; sed in vigiliis mortuorum, nichil lucrabitur, nisi fuerit presens. Si vero post prandium se intromiserit, lucrabitur quicquid dictum est supra, immediate, et eciam anniversarium in vigiliis mortuorum et matutinas sequentes; sed non faciet horas in matutinis, quod est verum, si illis noctibus pernoctaverit infra muros vel in claustro. Si vero, illa nocte, non potuerit pernoctare infra muros vel in claustro, propter negocium ecclesie sibi commissum, ut dictum est, sed extra, pro negocio predicto, certum est quod, quamdiu extra fuerit, pro expedicione dicti negocii, totum lucrabitur, acsi esset presens; et quacumque die vel hora postea revertetur, lucrabitur quicquid posset lucrari illa die et nocte sequenti et usque ad vigilias mortuorum diei sequentis. Item, statutum est, quod nullus in claustro vel circa sepeliatur, nisi sit de deservientibus magno altari; item, quod nulli fiat gracia per capitulum, nisi in magno capitulo et pulsata campana. Item, cum statutum fuerit de certo numero sororum domus Dei, et quod nulla ultra ipsum numerum posset recipi, et plures instarent, ut eis concederetur primus vel secundus et sic de aliis, vel saltem quod daretur eis spes de suis amicis et familiaribus recipiendis, statutum fuit, quod nullus locus daretur ubi nihil vacaret, nec aliqua spes alicui concedatur. Et ut hoc firmum et stabile permaneat, etc.

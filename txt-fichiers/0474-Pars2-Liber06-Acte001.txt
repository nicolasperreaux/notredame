In nomine sancte et individue Trinitatis. Ego Fulco, Parisiacensis ecclesie decanus , et omnis congregatio canonicorum ecclesie Sancte Marie, notum volumus fieri omnibus, tam presentibus quam futuris, quod quidam, Radulfus nomine, adiit presentiam nostram, postulans et obsecrans ut ei misericordiam faceremus, eique quandam terram, que est apud Moiriacum, firma manu ad censum concederemus. Nos autem, petitioni ipsius precibusque suorum amicorum obsequentes, eo tenore illi et filio ejus, eodem nomine Radulfo, et tercio heredi sine nomine illam terram concessimus, ut unoquoque anno xv solidos census solvat, et, hiis tribus heredibus defunctis, terra redeat ad proprietatem ecclesie. Actum Parisius in capitulo Sancte Marie. S. Fulconis decani. S. Gualeranni precentoris. S. Wlgrini archidiaconi. S. Stephani archidiaconi. S. Rainaldi archidiaconi, etc.

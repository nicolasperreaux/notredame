E. decanus totumque capitulum Parisiense, omnibus presentes litteras inspecturis, salutem in Domino. Notum facimus quod, cum esset contencio inter magistrum Adam, concanonicum nostrum, ex parte una, et abbatem et confratres confratrie Sancti Augustini, ex altera, super cereis qui accensi fuerant circa corpus Vitalis, quondam defuncti, camerarii nostri, ad ecclesiam Beate Marie delati, nos, de consensu parcium, de illis et aliis cereis in eadem ecclesia circa corpus cujuscumque defuncti de cetero accendendis ita ordinavimus : Quod ebdomadarius residuum cereorum, quod remanebit post exequias completas defuncti, delati ad ecclesiam Beate Marie, sive fuerit de confratria sive non, integre et sine contradiccione de cetero habebit, nisi confrater defunctus adeo pauper fuerit, quod de suo proprio cereos habere non possit; et tunc, si confratres cereos exhibuerint, exequiis completis, iidem confratres residuum habebunt; ita tamen quod, si venerit in dubium utrum confrater defunctus adeo pauper sit, quod de suo cereos habere non possit, questio referetur ad capitulum terminanda. In cujus rei memoriam et testimonium, presentes litteras sigillo capituli Parisiensis fecimus sigillari. Actum anno Domini mccxxvi, mense septembri.

Petrus, Dei gracia Parisiensis episcopus, omnibus presentes litteras inspecturis, salutem in Domino. Notum sit omnibus quod, cum Nicholaus Cocherel et Maria, uxor ejus, consenciente Renaldo, filio suo, coram nobis pignori obligassent magistro Nicholao de Carnoto, canonico Parisiensi, nomine Parisiensis ecclesie, pro triginta libris Parisiensibus, quicquid habebant in decima de Colleri apud Viceor, tam in blado quam in vino, absolutum et liberum ab omni servicio, de marcio in marcium, ad requisicionem partis que peteret redimendum; postmodum predictus magister eidem N. Cocherel mutuo dedit octo libras Parisienses super eandem decimam, et ita pro triginta et octo libris Parisiensibus ei est obligata. Promiserunt autem prefatus N. Cocherel et R. filius ejus, fide data, se hoc pignus fideliter defensuros. Maria vero, uxor ipsius N., infirmitate detenta, idem promisit et de garantia fidem dedit, sicut nobis fideliter retulit noster decanus de Lonjumel, quem specialiter misimus, ut perciperet fidem ejus. Symon vero de Villa Moisson, de cujus feodo decima movet, hoc concessit et laudavit, et de garantia fidem dedit. Guido autem de Balisi, miles, Buchardus Cocherel miles, Petrus de Villers, Petrus Barguenel, Baldoinus Cocherel plegii sunt, singuli in solidum et per fidem et de garantia ferenda, et quod, ad requisicionem jamdicti magistri N., de marcio in marcium, predicta decima redimetur. Et, ne hoc per lapsum temporis in dubium revocetur, presentem cartam, ad peticionem partium, sigilli nostri munimine fecimus roborari. Actum anno gracie m ducentesimo sexto decimo, mense marcio

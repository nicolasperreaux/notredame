Ego frater Willelmus, prior Sancti Martini de Campis ac Longi Pontis, et ejusdem domus Longi Pontis conventus, omnibus qui hec legerint seu audierint notum fieri volumus, nos talem commutationem fecisse cum venerabilibus dominis Hugone decano et universis canonicis capituli ecclesie Beate Marie Parisiensis, quod quicquid decime majoris bladi et vini in tota parrochia Viriaci, et quicquid minute decime et quicquid juris apud idem Viriacum monasterium Longi Pontis habebat, ipsi perpetuo possidenda concessimus. Ipsi vero, propter hoc, totam decimam quam ab Hugone milite de Merroliis, apud eandem villam deMerroliis, comparaverant jam dicto Longi Pontis monasterio perpetuo jure et integro possidendam, pari assensu, concesserunt. Necnon et pro grangia quam in predicta parrochia Viriaci sepedictum monasterium Longi Pontis habebat, pariter et pro censu, centum et septuaginta libras Parisiensis monete nobis donaverunt. Quod, ne possit in posterum oblivione deleri, presenti scripto commendavimus, et sigillo prefati conventus Longi Pontis et nostro confirmavimus. Actum anno ab incarnatione Domini MCCIII.

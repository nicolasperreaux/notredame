Milo de Nantolio, Remensis prepositus et Roseti, omnibus ad quos littere iste pervenerint, salutem in Domino. Noverint universi, quod decanus et capitulum Parisiense michi concesserunt, ut faciam extirpari vel dem ad extirpandum omnia nemora pertinencia ad preposituram Roseti, que tunc temporis in eadem prepositura extirpanda erant; ita quod de quolibet arpento rectam decimam, videlicet decimam gerbam, et preterea quatuor denarios Pruvinenses censuales, in festo beati Dyonisii, annuatim habebunt. Illis autem qui terras tenebunt, gerbas suas a campo non licebit asportare, nisi prius serviente beate Marie vocato et decima, sicut supradictum est, numerata; et illi qui contra facerent, emendarent. Similiter et de censu emenda debebitur, si ad predictum terminum solutus non fuerit. Non licebit autem michi aliquid de predictis terris militibus vel ecclesiis tradere, vel quolibet modo in manum mortuam mittere, nec censum vel decimam minuere. Preterea licebit michi in predictis nemoribus villam seu villas construere; quod si fecero, ad unam masuram non potero dare plus quam unum arpentum terre, nec sub minori redditu quam predictum est assignare. Omnium autem reddituum, tam in villa seu villis quam in terris, medietatem habebit capitulum, et ego aliam medietatem, cum omni alio dominio et jure, quod ad meipsum solummodo pertinebit. Per communem vero servientem vel servientes predicti redditus colligentur; et partem capituli, bona fide et sub fidelitate quam debeo capitulo, solvi faciam. Omne autem emolumentum quod pro assignacione terrarum vel masurarum tempore meo obvenerit cum integritate percipiam; ita quod, propter hoc, sine aliquo sumptu capituli, ea que predicta sunt procurabo et liberabo et teneri faciam, tam apud comitissam Trecensem quam apud alios, qui ibidem aliquid reclamarent. Hec autem omnia me facturum et servaturum bona fide in capitulo Parisiensi uravi. Verum ea que predicta sunt, quamdiu canonicus Parisiensis fuero, tenebo; cum autem cessero vel decessero, ad capitulum libere revertentur. In cujus rei testimonium, presentes litteras sigilli mei munimine feci roborari. Actum Parisius, anno ab incarnacione Domini m cc decimo, mense marcio.

In nomine sancte et individue Trinitatis. Ego Bernerus, decanus Sancte Marie Parisiensis ecclesie, totusque conventus canonicorum, scripto mandare decrevimus, quod constitutum est et sancitum auctoritatibus et privilegiis multorum orthodoxorum regum et apostolicorum, domus videlicet canonicorum nostre ecclesie, tam illas que sunt extra claustrum quam eas que sunt in ipso claustro, solutas et quietas esse ab omni inquietudine judiciarie potestatis, nec aliquem eas inquietare posse, nisi contra decreta regum, qui eas tam extra quam intra liberrimas canonicis concessere, voluerit facere, et anathemati apostolicorum, qui privilegia confirmavere, voluerit subjacere. Dominus autem Ludovicus, regis Philippi filius, ut mos est principibus leviter irasci junioribus, nescimus qua ira accensus, quibus nequam hominibus eum instigantibus, cum nesciret domus canonicorum que sunt extra claustrum solutas quietasque esse debere auctoritatibus et privilegiis ut pretaxatum est, precepit famulis, quatinus domum quamdam cujusdam canonici nostri Duranni, que erat extra claustrum, precipitarent. Ipsi autem famuli, non audentes contraire jussis ipsius, particulam de domo precipitaverunt. Non longo autem tempore post, dominus Galo, noster episcopus, et quidam de canonicis nostris, adeuntes dominum Ludovicum, ei rationabiliter demonstraverunt omnes domus canonicorum nostrorum solutas quietasque esse debere, ubicumque fuerint. Ipse autem dominus Ludovicus, hoc audiens et non bene egisse se recognoscens, die qua duxit uxorem suam, antequam benedicerentur, Denberto, Senonensi archiepiscopo, et cum pluribus episcopis et clericis adstantibus et militibus, michi Bernero decano, pro omnibus aliis canonicis, pro forifacto quod de domo predicta inscienter jusserat, per denarium quem in manu sua tenebat, rectitudinem ante ipsum altare fecit, in evidencia episcoporum et clericorum et laycorum; promittens, quatinus sibi illud forifactum condonaretur, se non ultra tale quid jubendo velle presumere, et privilegia suorum predecessorum regum et apostolicorum de domibus predictis confirmare, et inviolabiliter conservare.

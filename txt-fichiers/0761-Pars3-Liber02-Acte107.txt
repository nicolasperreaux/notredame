Omnibus presentes litteras inspecturis, Herbertus de Recest, canonicus Parisiensis, et Petrus, presbiter de Malliaco, salutem in Domino. Noverint universi quod, cum nobilis mulier Matildis, domina Malliaci, compellere niteretur venerabiles viros decanum et capitulum Parisiense ad vendendum et ponendum extra manum mortuam decimam quam ecclesia Parisiensis habet et percipit in territorio de Longo Jumello et de Balleinvillari, quam decimam eadem domina dicebat movere et esse de feodo suo, et assereret se esse terciam dominam, predictis decano et capitulo asserentibus et proponentibus multas rationes in contrarium, quod, etsi premissa vera essent, ad hoc de jure non debebant compelli, et super hiis ab eisdem partibus in nos esset compromissum; nos, habito cum bonis consilio, necnon et attentis omnibus hiis que in talibus solent et consueverunt fieri et facta debent observari de jure, deliberatione prehabita diligenti, dictum nostrum pronunciamus in hunc modum : Nos Herbertus de Recest, canonicus Parisiensis, et Petrus, presbyter de Malliaco, dicimus arbitrando predictam dominam non habere jus compellendi dictos decanum et capitulum ad vendendum et ponendum extra manum suam decimam antedictam, nec ipsos decanum et capitulum de jure debere posse compelli ab eadem, ex quo primus et secundus dominus, de quorum feodo predicta decima movebat, venditionem ipsius decime concesserint in manu mortua esse tenendam; ipsos decanum et capitulum per arbitrium nostrum in perpetuum absolventes ab impetitione predicte domine, super hoc quod petebat ut ipsi decanus et capitulum venderent et ponerent extra manum mortuam et suam decimam memoratam. Actum anno Domini millesimo ducentesimo quadragesimo quarto, mense junio, die veneris ante festum beati Barnabe apostoli.

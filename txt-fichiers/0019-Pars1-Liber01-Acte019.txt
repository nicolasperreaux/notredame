Ego Willelmus, Dei gratia Senonensis archiepiscopus et apostolice sedis legatus, notum fieri volumus tam presentibus quam futuris, causam inter venerabilem fratrem nostrum Mauricium, Parisiensem episcopum , et canonicos Beate Marie Parisiensis, super redditibus decanatus, dum vacaret, percipiendis, emersisse, et eandem causam ad dominum papam Alexandrum perlatam et ab ipso nobis delegatam fuisse. Postmodum vero, infra diem episcopo et canonicis coram nobis assignatam, decanus, cantor et quamplures canonici Parisienses, coram nobis, in domo nova ejusdem episcopi, convenerunt, et se cause illi penitus renuntiasse et in discretione et voluntate episcopi se posuisse confessi sunt, et hoc ipsum se et omnes alios in pleno capitulo communiter fecisse protestati sunt. Quod ut ratum et inconcussum futuris teneatur temporibus, et contentionis illius de medio tollatur materia, sigilli nostri auctoritate dignum duximus roborari. Actum, etc.

Philippus, Dei gratia Francorum rex, universis presentes litteras inspecturis, salutem. Notum facimus quod, cum dilectus et fidelis noster episcopus Parisiensis diceret, se et predecessores suos episcopos Parisienses esse et fuisse in possessione, per longum tempus, et per tantum temporis quod sufficit ad omnem saisinam aquirendam, venandi seu venari faciendi, quociens sibi placuerit, in bosco suo de Sancto Clodoaldo, ad cuniculos, lepores, vulpes et tessones, et ad omnia alia animalia ad pedem clausum; visa aprisia super hoc de mandato nostro facta; quia inventum fuit probatum dictum episcopum intentionem suam sufficienter probavisse, pronuntiatum fuit, per curie nostre judicium, dictum episcopum in saisina predicta remanere debere. In cujus rei testimonium, presentibus litteris nostrum fecimus apponi sigillum. Actum Parisius, anno Domini millesimo ducentesimo nonagesimo, mense martio.

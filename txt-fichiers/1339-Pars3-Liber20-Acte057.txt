R., Dei gratia abbas Fossatensis, totusque ejusdem loci conventus et G., prior Sancti Eligii Parisiensis, omnibus presentes litteras inspecturis, salutem in Domino. Notum facinius quod, cum prioratus Sancti Eligii Parisiensis, ex longa consuetudine et antiqua, debeat capitulo Parisiensi unam stacionem de novies viginti frustis carnium porcinarum, in festo sancti Eligii in decembri, cum pane et vino annuatim reddendam; item, cum idem prioratus debeat dicto capitulo aliam stacionem de octo arietibus melioribus qui poterunt inveniri, cum pane et vino annuatim reddendam in commemoracione sancti Pauli, post festum sancti Johannis Baptiste; nos cum dicto capitulo super predictis stacionibus ita convenimus : quod quicumque fuerit prior Sancti Eligii Parisiensis pro tempore, semper in perpetuum solvet annuatim eidem capitulo, in vigilia sancti Eligii, pro carnibus stacionis Sancti Eligii, xiii libras et xviii solidos et sex denarios et obolum, pro vino vero canonicorum, triginta et quatuor solidos et duos denarios, et pro vino clericorum, decem et septem solidos et sex denarios; que in summa faciunt sexdecim libras et decem solidos et duos denarios et obolum. Panis vero reddetur tam canonicis quam clericis, prout est consuetum. Item, pro carnibus stacionis Sancti Pauli, reddet predictus prioratus annuatim dicto capitulo in perpetuum, in vigilia apostolorum Petri et Pauli, quinquaginta solidos, et pro vino triginta solidos, et pro presbitero Sancti Pauli xiiii denarios, pro carnibus et pro vino, que in summa faciunt quatuor libras et xiiii denarios. Panem quoque reddet idem prioratus, pro stacione ista, sicut est consuetum. Dictum vero capitulum a prefato prioratu nichil ulterius de cetero exigere poterit pro stacionibus supradictis; et ecclesias Sancti Eligii et Sancti Pauli, in predictis festis, ad missam processione ecclesie Parisiensis honorabit, sicut est hactenus consuetum. In cujus rei testimonium, presentem paginam fecimus sigillorum nostrorum munimine roborari. Actum anno Domini mccxxx, mense decembri. Radulfus II.

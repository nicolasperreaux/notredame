Omnibus presentes litteras inspecturis, magister Hugo, canonicus et officialis Parisiensis, salutem in Domino. Notum facimus quod, in nostra presencia constitutus, nobilis vir Guillelmus de Lai, miles, quitavit capitulo Parisiensi querelam quam movebat contra idem capitulum dictus miles, super decima de Plastrariis, et fidem in manu nostra prestitit corporalem, quod idem capitulum super eadem decima, vel per se vel per alium, nullatenus de cetero molestabit. Dictum autem capitulum, pro predicta quitacione, dedit eidem Guillelmo militi sexaginta solidos Parisienses. In cujus rei testimonium, presentes litteras sigillo curie Parisiensis fecimus communiri. Actum anno Domini mccxxvi, mense februario.

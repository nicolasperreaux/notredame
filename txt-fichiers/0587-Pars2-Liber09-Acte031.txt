Omnes alii sacerdotes qui habent altaria seu beneficia deputata in ecclesia Beate Marie instituuntur a capitulo, et jurant fidelitatem et obedientiam capitulo, et residentiam et assiduitatem in ecclesia bona fide. Si quis vero eorum institutus fuerit ante susceptionem ordinis sacerdotalis, jurat quod ordinem sacerdotalem recipiet sine dilatione, nisi evidenti de causa a capitulo aliquantulum toleretur. Item statutum est quod quicumque, nondum presbiter de ecclesia, capellaniam recipiet in ecclesia nostra, nichil de fructibus capellanie sue recipiet convertendum in usus suos, donec ad sacerdotii ordinem sit promotus; sed medietas fructuum medio tempore pro rata temporis percipiendorum cedet in usus illius qui servicium capellanie fecerit, alia parte in augmentum capellanie fideliter convertenda.

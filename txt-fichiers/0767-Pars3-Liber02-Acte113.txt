Omnibus presentes litteras inspecturis, officialis curie Parisiensis, salutem in Domino. Notum facimus quod, in nostra presentia constituti, Andreas dictus ad Denarios, Johannes Coquillart, Matheus clericus, Johannes Anglicus, Guiardus dictus Parcens Verum, Guerinus Bolie, Guillelmus Avice, Henricus sine Denariis, Bertaudus dictus Trove, Petrus Rouselli, Radulphus dictus le Faucheeur et Henricus, filius defuncti Andree, omnes de parrochia de Lanorvilla, asseruerunt in jure, coram nobis, quod ipsi habebant et possidebant terras quasdam sitas in parrochia predicta, in decimatione venerabilium virorum decani et capituli Parisiensis, videlicet : dictus Andreas, unum arpentum... Asseruerunt ipsi homines prenominati quod easdem terras, quilibet ipsorum hominum secundum portionem et quantitatem quam habet, ut dictum est, redigerunt tam in vineis quam masuris, vel adhuc redigent; asserentes etiam in jure, coram nobis, ipsi homines quod pro quolibet arpento tenentur reddere et solvere dictis decano et capitulo Parisiensi vel eorum certo mandato quatuor sextaria vini, quarterio unum sextarium ejusdem vini, annuatim in vindemiis; ita etiam quod, quolibet anno in posterum, cum vindemias suas colligent, denunciabunt decano et capitulo vel eorum servienti seu mandato diem qua eandem vindemiam fullare volent, quod veniat quesitum decimam suam; et, cum venerit serviens capituli, accipiet in cupa ubi vindemia dictarum vinearum ponetur, sine contradictione aliqua, decimam sibi debitam, ut dictum est, ad mensuram de Castris, quam idem serviens secum portabit. Et, si forte contingeret aliquo anno in posterum vinum non crescere in vineis seu masuris antedictis, anno sequenti tenerentur decimam duplicare, quilibet ipsorum hominum secundum quantitatem vinee seu masure quam teneret. Et, ad premissa omnia tenenda, etc... Datum anno Domini millesimo ducentesimo quinquagesimo quinto, mense aprili.

In nomine Patris et Filii et Spiritus Sancti, amen. Omnibus presentes litteras inspecturis, magister Ardengus, canonicus Papiensis, Parisius commorans, salutem in salutis auctore. Cum causa verteretur inter venerabilem patrem G. , Dei gratia Parisiensem episcopum, ex una parte, et decanum et capitulum Sancti Germani Autissiodorensis Parisiensis ex alia, super collatione prebendarum et beneficiorum institutorum et instituendorum in ecclesia Beati Honorati, et super jurisdictione temporali in terra que dicitur terra Sancti Germani, et in terra que dicitur claustrum Sancti Germani, et super patronatu ecclesie Sancti Eustachii, et duabus capellaniis institutis a Guillelmo Pungente Asinum, auctoritate litterarum domini pape, coram nobis et collegis nostris prorogata jurisdictione, de consensu parcium, in nos solum, aliis conjudicibus vices suas nobis specialiter demandantibus; item, cum verteretur controversia inter venerabilem virum G. archidiaconum Parisiensem ex una parte, et decanum et capitulum Sancti Germani et clericos ex alia, super juridictione arcbidiaconali, sede Parisiensi vacante vel non vacante, auctoritate litterarum domini pape, pro bono pacis, eodem modo ut dictum est, consensum est et convenit inter partes; item, cum verteretur controversia, inter venerabilem patrem G. episcopum Parisiensem ex una parte, et venerabilem virum G. Parisiensem archidiaconum ex alia, super juridictione arcbidiaconali, quam dicebat archidiaconus ad se pertinere integraliter in decanum et capitulum et clericos Sancti Germani, jure archidiaconali, in nos, pro bono pacis, consensum est ab utraque parte; item compromissum est in nos specialiter a venerabili patre episcopo, et decano et capitulo Sancti Germani, de collatione cujusdam prehende Sancti Honorati, quam episcopus contulit magistro Guillelmo, clerico decani Parisiensis; quam collationem decanus et capitulum dicebant ad se pertinere. Super omnibus articulis superius nominatis , lite plenius contestata, a personis ad hoc legitime institutis coram nobis, habita deliberatione et consilio cum pericioribus, de predictis omnibus articulis sic sententialiter diffinimus, ordinamus, disponimus et dicimus, et volumus ut magister Guillelmus, clericus decani Parisiensis, prehendam quam ei contulit dictus episcopus in ecclesia Sancti Honorati possideat, habeat in perpetuum, tamquam canonice et legitime institutus, sine contradictione cujusquam. Item, vacante ecclesia Parisiensi, G. archidiaconus Parisiensis et ejus successores canonice instituendi habeant in perpetuum juridictionem omnem in ecclesia Beati Germani Autissiodorensis, quam episcopus Parisiensis residens habet et debet habere in ecclesia jam dicta. Item archidiaconus G. et ejus successores canonice instituendi habeant et habebunt in perpetuum juridictionem civilem tantum in clericos omnes et singulos ecclesie Sancti Germani. In decanum autem et capitulum et canonicos, habeat et habebit G. archidiaconus juridictionem tantum civilem, quamdiu fuerit archidiaconus, et hanc intelligimus, volumus et ordinamus esse gratiam personalem, quantum ad archidiaconum G. tantum, ut, eo mortuo vel recedente ab arch i diaconatu, juridictio libere revertatur ad episcopum Parisiensem. Omnem autem aliam juridictionem habebit episcopus Parisiensis et plenam in decanum, capitulum et canonicos, et causas criminales in clericos jam dicte ecclesie, et alia omnia habebit que ex istis sequuntur. Item in ecclesia Sancti Honorati, venerabilis pater episcopus Parisiensis, et decanus et capitulum beati Germani alternarim et vicissim conferant prehendas institutas et instituendas, beneficia creata et creanda de cetero in perpetuum, sine contradictione alicujus; ita tamen quod episcopus prius incipiat conferre, et postea decanus et capitulum, et sic ulterius in perpetuum fiat, collatione duarum capellaniarum reservata decano, quam ipse decanus Sancti Germani asserit ad se pertinere, ex parte patris et non ratione ecclesie Sancti Germani. Item in ecclesia Sancti Eustachii, episcopus Parisiensis et successores sui canonice instituendi collationem primam, quando primo vacaverit ipsa ecclesia, habebit; secundam collationem, quando secundo vacaverit, habebit decanus et capitulum Sancti Germani. Et similiter ordinamus de capellaniis institutis ibidem a Guillelmo Pungente Asinum, et de beneficiis creandis; et sic vicissim conferat uterque, scilicet episcopus decanus et capitulum sancti Germani in posterum, reservatis tamen obventionibus decano. Item de juridictione temporali in terra que dicitur terra Sancti Germani, et in terra que dicitur claustrum Sancti Germani, sic ordinamus, sententiamus, dicimus et volumus, quod decanus et capitulum habeant simplicem justitiam in hospites suos et intra domum; episcopus autem habeat altam justitiam, et omnem aliam juridictionem et plenam. Non intelligimus quod decanus et capitulum habeant duellum, raptum, multrum, sanguinem nec viariam. Si aliqua tamen in hiis supradictis viderimus declaranda seu interpretanda, faciemus usque ad festum sancti Johannis, quandocumque occurrerit, quod facere possumus. Et juridictione retenta et prorogata, de consensu partium, precipimus et mandamus, auctoritate qua fungimur in hac parte, sub pena suspensionis aggravantes manum, si viderimus expedire, ut tam episcopus quam decanus et capitulum Sancti Germani, quam etiam G., archidiaconus Parisiensis, litteras patentes sigillis propriis communitas concedant , has sententias, seu ordinationes seu dicta approbantes ac ratas habentes, infra x dies a tempore quo a nobis habuerint has sententias sigillo nostro communitas. Nos vero decanus et capitulum Sancti Germani Autissiodorensis Parisiensis, per has nostras patentes litteras, dictas sententias et ordinationes magistri Ardengi, in presenti scripto contentas, approbamus, promittentes bona fide quod eas per integrum servabimus illibate, et quod nunquam contraveniemus. In cujus rei memoriam et testimonium perpetuum sigilla nostra huic pagine duximus imprimenda. Actum anno Domini millesimo ccxxvin, mense aprili.

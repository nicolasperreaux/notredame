Universis presentes litteras inspecturis, curie Parisiensis et Guillermi, ecclesie Parisiensis archidiaconi, officiales, salutem in Domino. Notum facimus quod, cum venerabiles viri decanus et capitulum Parisiense haberent quosdam hospites apud Layacum et apud Civilliacum, usque ad triginta sex, quorum nomina infra sunt scripta, preter illos quos de dictis villis manumiserunt, et preter septem hospites eciam quos habent apud Layacum, in terra que vocatur terra Sancti Mederici, ipsi decanus et capitulum, ecclesie Parisiensis et sua utilitate pensata, ad requisicionem et supplicacionem eorumdem hospitum, ipsis triginta sex hospitibus, ut dicebant, et heredibus ac successoribus ipsorum, talliam ad placitum quam habebant in ipsos abonaverunt et taxaverunt ad summam octo librarum Parisiensium, et dictam summam, nomine tallie, sibi retinuerunt in eisdem triginta sex hospitibus, heredibus et successoribus suis ac possessionibus ipsorum, et super possessoribus domorum, masurarum, hostisiarum et possessionum eorumdem, quicumque fuerint, et in illis ad quos bona hujusmodi et possessiones quocumque modo sive titulo devenerint, sive sint clerici sive cives Parisienses, vel. alii quicumque, cujuscumque conditionis existant, ab ipsis triginta sex hospitibus, heredibus et successoribus vel possessoribus bonorum et possessionum suarum, eisdem decano et capitulo, annis singulis, in octabis sancti Martini hyemalis, in posterum persolvendas; salva insuper tallia per ipsos decanum et capitulum seu mandatum ipsorum pro domino rege facienda, quocienscumque eam fieri vel evenire contigerit. Que quidem predicte tallie assedebuntur per ipsos decanum et capitulum aut per illos qui ab ipsis ad hoc fuerint deputati; salva etiam ipsis decano et capitulo et retenta omnimoda justicia in predictis. Insuper, dicti decanus et capitulum concesserunt predictis triginta sex hospitibus, ut dicebant, quod si invenerint alios duos homines seu hospites in predictis villis, preter illos qui fuerint de condicione ecclesie Parisiensis et sunt manumissi sub certis modis et condicionibus, et preter hospites dicte terre que vocatur terra Sancti Mederici, quod illos duos tantum possint sibi adjungere et associare ad predictam talliam persolvendam. Nomina autem predictorum triginta sex hospitum sunt hec : Ermentrudis, relicta defuncti Hugonis de Noa, Petrus Guiart, Auburgis, relicta defuncti Andree Guiardi, Johannes Claudus de Civilliaco, Johannes Bernardi, Ansellus Coquet, Johannes, gener Guidoni, Jodoinus, Matheus, ejus filius, Rogerus de Via Capre, Guillelmus Heri, Ascelinus de Balneolis, Herbertus de Via Capre, Johannes Dionisii, Robinus Fourre, Simon dictus Capdeville, Hodeardis, relicta defuncti Guillelmi Rohes, Johannes, filius Odeline Magne, Jacobus, gener Aalesie, Johannes Bricoust, Evrardus Houlier, Natalis, ejus frater, Stephanus Dives, Vincentius Bise, Michael, filius defuncti Lancelini le Comte, Philippus Bonin, Petrus Dionisii, Odelina, relicta defuncti Nicholai sutoris, Johannes le Comte, Nicholaus Jocelini, Stephanus sutor, Perrotus Testart, Jacobus Bricoust, Renodus de Via Capre, Hubertus dictus de Vilanis et Agnes, relicta defuncti Yvonis Britonis de Parisiis. Quam summam octo librarum Parisiensium supradictam prefati triginta sex hospites tenentur et promiserunt, nomine tallie, reddere ipsis decano et capitulo aut mandato ipsorum, annis singulis in posterum, ad terminum antedictum; volentes et consencientes expresse, quod dicti decanus et capitulum aut mandatum ipsorum, pro defectu dictarum talliarum in toto vel in parte, gaigia seu pignora capere possint in domibus dictorum hospitum, et eorum possessiones ac bona in terra sive justicia dictorum decani et capituli existencia saisire, arrestare et detinere usque ad integram solucionem omnium premissorum. Premissa autem omnia et singula, prout superius expressa sunt, tenentur et promiserunt prenominate persone facere, tenere, complere et nulla de causa in posterum contraire, per sacramentum suum corporaliter prestitum, tactis sacrosanctis Evangeliis, coram nobis, se et heredes suos et possessiones predictas ac successores ad predicta specialiter obligando. In cujus rei testimonium, sigilla nostra litteris presentibus duximus apponenda. Datum anno Domini m cc sexagesimo octavo, mense januarii.

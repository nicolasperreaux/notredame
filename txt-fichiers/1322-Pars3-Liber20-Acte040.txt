In nomine Patris et Filii et Spiritus Sancti. Amen. Cum Sedilia, uxor Marcelli Ragis, teneret a capitulo Parisiensi sex arpenta terrarum et vinearum in censu communi, quodlibet arpentum ad censum duodecim denariorum, et data fuissent illa arpenta aliis excolenda ad incrementum census, videlicet quodlibet arpentum ad decem solidos, et dicta Secilia teneret illud incrementum census, quod fieri non potuisse nec debuisse sine licentia capituli asserebat idem capitulum; tandem eadem Secilia in me G. archidiaconum, et Guillelmum de Varciaco, canonicum Parisiensem, et capitulum Parisiense compromiserunt; et dicta Sesilia promisit, fide prestita, quod quidquid super hoc ordinaremus inviolabiliter observaret, sicut in litteris curie Parisiensis exinde confectis plenius continetur. Nos autem arbitri sic dicimus et ordinamus : Quod ipsa Secilia et heredes sui seu successores in perpetuum teneant et habeant predictum incrementum census; ita quod capitulo Parisiensi reddant singulis annis, in octabis beati Dyonisii, predictum censum duodecim denariorum pro quolibet arpento et insuper pro quolibet arpento, decem et octo denarios; ita quod in summa quindecim solidos reddere tenebitur tam ipsa quam heres suus capitulo Parisiensi, singulis annis, in predictis octabis, pro terris et vineis supradictis. Nec poni poterit dictum incrementum census in manu mortua absque capituli Parisiensis consensu speciali. Et salvum est eidem capitulo in omnibus aliis, tam in predicto incremento census quam in predictis terris et vineis, jus censive et quidquid pertinet ad censivam. Et ad predicta facienda et adimplenda, predictam Seciliam condempnamus. Actum anno Domini millesimo ccxxx quinto, mense marcio.

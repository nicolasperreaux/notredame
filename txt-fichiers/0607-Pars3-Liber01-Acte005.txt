Universis presentes litteras inspecturis, officialis curie Parisiensis, etc. Notum facimus quod, coram Lamberto, sigillifero curie Parisiensis, ad hoc a nobis officiali Parisiensi specialiter destinato, cui nos officialis Parisiensis fidem adhibemus, et coram nobis officialibus archidiaconorum predictorum, presentes homines de Orliaco utriusque sexus, apud Orliacum ad hoc specialiter evocati, recognoverunt et publice confessi sunt, spontanea voluntate, quod servientes ecclesie Parisiensis, videlicet decanus et major ville de Orliaco, ratione serjentiarum suarum, sunt et fuerunt immunes et liberi, a tempore a quo non exstat memoria, in personis, bonis et rebus, ab omni prestatione et solucione tallie, quandocumque eam fieri contingit in villa et hominibus de Orliaco. Recognoverunt etiam quod Guillermus, nunc decanus de Orliaco, qui nuper, cum aliis hominibus de Orliaco, fuerat a capitulo Parisiensi manumissus, se obligaverat ad solvendum capitulo Parisiensi talliam, prout in instrumento manumissionis eorum continetur. Et voluerunt et expresse consenserunt predicti homines de Orliaco utriusque sexus, pro se et heredibus sive successoribus suis, quod, per obligacionem ipsius Guillermi et aliorum qui se ad talliam solvendam obligaverint, nullum prejudicium fiat in posterum ecclesie Parisiensi, et quod servientes capituli, videlicet decanus et major de Orliaco, quicumque fuerint in posterum, sint in personis, bonis et rebus quicti penitus et immunes ab omni prestacione et solutione tallie; tali modo, quod ipsi decanus et major, qui de cetero fuerint instituti, de bonis obligatis ad talliam, que adquisierint post adeptam serjentiam, talliam solvere tenebuntur. In cujus rei testimonium et munimen, etc. Datum anno Domini m cc sexagesimo tercio, mense novembri.

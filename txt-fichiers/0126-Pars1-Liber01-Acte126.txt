Ego C. abbatissa et conventus de Gif, notum facimus presentibus et futuris, quod due partes minute decime Fonleneii ad episcopum Parisiensem et ejus pertinent successores; et, licet bone memorie Theobaldus et Mauricius, Parisienses quondam episcopi, duas partes decime supradicte nobis et ecclesie nostre confirmasse noscuntur, sicut in scriptis eorum autenticis continetur, nolumus tamen episcopo Parisiensi ex instrumentis et confirmationibus supradictis juris sui seu possessionis duarum partium decime prenotate, de qua gaudere dinoscitur, prejudicium aliquod generari. In cujus rei testimonium, presentem cartam sigillorum nostrorum fecimus impressione muniri. Actum anno MCCIII.

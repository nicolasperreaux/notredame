Ego Ludovicus, comes Blesensis et Claremontensis, omnibus, tam futuris quam presentibus, notum facio, quod domina mater mea karissima A. Blesensis comitissa, pro amore Dei et pro remedio anime Gaufridi, comitis Britannie, fratris sui, karissimi avunculi mei, et anime comitis Theobaldi Boni, patris mei, felicis memorie, et sue anime remedio, dedit ad vitam suam ecclesie Beate Marie Parisiensi centum solidos Parisienses annui redditus, reddendos in Assumptione beate Marie, et in molendinis meis fullonariis Carnotensibus assignatos. Ego autem, ad preces et petitionem ipsius, amore Dei, et anime mee et animarum predictorum et antecessorum meorum remedio, laudantibus et concedentibus Katerina, uxore mea, filio meo Theobaldo, Johanna filia mea, fratre meo Philippo, et sororibus meis Margareta, Ysabella, eosdem centum solidos eidem ecclesie, ad predictum terminum reddendos, et in predictis molendinis singulis annis capiendos, in perpetuum dono et concedo. Quod, ut ratum semper sit et firmum, litteris commendo et sigilli mei munimine confirmo. Testes sunt Milo, comes Barri; Gaufridus de Brullone, Petrus de Ville Beton,... Johannes de Friesia,... Raginerus de Soher, Ragerus de Orrevillis, Ragerus de Milliaco... Actum Castriduni, anno ab incarnatione Domini MCC. Data per manum Theobaldi, cancellarii mei, mense septembri.

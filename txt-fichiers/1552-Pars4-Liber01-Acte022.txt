Philippus, Dei gratia Francorum rex, preposito Parisiensi vel ejus locum tenenti et omnibus justiciariis, forestarum et garenarum custodibus nostris, ad quos iste littere pervenerint, salutem. Cum nos, ad instanciam dilecti et fidelis nostri G., Parisiensis episcopi, conquerentis quod forestarii seu custodes nemoris et garenne de Sancto Clodoaldo vel alie gentes nostre ipsum impediebant in saisina sua venandi in nemore suo de Sancto Clodoaldo, ad cuniculum, leporem, vulpem, et ad quodcumque aliud animal ad pedem clausum, in qua tam ipse quam predecessores sui diu fuerant, ut dicebat, per dilectum clericum et fidelem nostrum magistrum Philippum Conversum, tesaurarium Sancti Stephani Trecensis, informationem fieri fecerimus de premissis, et inventum fuerit, tam per curie nostre judicium olim factum quam aliter, dictum episcopum et predecessores suos in predicta saisina esse et fuisse temporibus retroactis; mandamus vobis et vestrum singulis, quatenus impedimentum predictum, si per vos appositum fuerit, amoventes, prefatum episcopum in hac parte deinceps nullatenus molestetis, vel impedimentum aliquod faciatis eidem; quin pocius ipsum in sua possessione seu saisina predicta, prout ad quemlibet vestrum pertinuerit, debite conservetis. Actum Pissiaci, die xviii augusti, anno Domini millesimo ccc septimo.

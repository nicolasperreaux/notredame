Universis presentes litteras inspecturis, officialis curie Parisiensis, salutem in Domino. Notum facimus quod, in nostra presencia constituti, Matheus Renardi, Philippus Heloyni, Guillelmus Foucheri, Symon Ancheri, Johannes dictus Pallart, Petrus dictus Bonum Tempus,... Ferricus de Gallandia,... Philippus de Caan,... Vvo Brito, Symon Normannus, Henricus Bataille, Aalesia, relicta Petri cementarii,... Johannes Karantain,... Johannes dictus Anglicus,... Henricus dictus Carnifex,... Petrus dictus la Pie, Gregorius carpentarius,... Radulphus sutor, Laurencia Normanna, Vincencius dictus Imperator,... hospites venerabilium virorum decani et capituli Parisiensis, apud Yvriacum, in terra ipsorum decani et capituli, extra aliam terram ipsorum decani et capituli, que est ad opus horarum ipsius ecclesie, commorantes, asseruerunt quod, cum ipsi decanus et capitulum peterent talliam ab ipsis hospitibus, qui tamen non sunt homines sui de corpore, ut dicebant; quam talliam ipsi decanus et capitulum dicebant sibi deberi ab ipsis hospitibus, racione domorum et hostisiarum, quas habent in prefata terra ipsorum decani et capituli, extra aliam terram ecclesie Parisiensis, que est ad opus horarum, ut predictum est; tandem ipsi decanus et capitulum, utilitate sua et hospitum predictorum considerata, ipsos hospites et eorum successores, quantum ad dictas domos et hostisias, ab omni tallia, quam ipsi decanus et capitulum possent petere ab eisdem hospitibus et eorum heredibus ac successoribus eorumdem, quitaverunt et omnino remiserunt, et absolverunt in perpetuum ab omni tallia possessores dictarum domorum et hostisiarum, exceptis hostisiis ipsorum hominum decani et capituli de corpore et hostisiis Garneri de Paris, Philippi de Challiaco, Johannis Commini, Guillelmi Commini, fratrum, et Anselli, filii quondam defuncte Johanne, filie quondam defuncti Ogeri Lathomi, in dicta terra ipsorum decani et capituli, extra aliam terram, que est ad opus horarum, existentibus, exceptis, pro centum et octo libris Parisiensium, eisdem decano et capitulo solutis et traditis in pecunia numerata, ut dicebant; salva tamen et retenta ipsis decano et capitulo tallia pro domino rege, quandocumque eam fieri contigerit, per ipsos decanum et capitulum levanda et accipienda a dictis hospitibus et heredibus sive successoribus eorumdem, usque ad summam sex librarum Parisiensium et non ultra, eisdem decano et capitulo aliis redditibus et juribus eorum in eisdem hospitibus et hostisiis et aliis bonis eorum; hoc eciam salvo et retento eisdem decano et capitulo, quod, si predicti hospites vel eorum heredes aut possessores dictarum hostisiarum se transferent aut moventur in aliis villis seu territoriis in quibus ipsi decanus et capitulum habent talliam, tenebuntur nichilominus solvere talliam, sicuti alii villarum seu territoriorum in quibus morarentur... Datum anno Domini m cc septuagesimo, mense januario.

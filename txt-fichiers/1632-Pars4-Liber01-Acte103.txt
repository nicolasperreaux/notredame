Universis presentes litteras inspecturis, officialis archidiaconi Parisiensis, salutem in Domino. Notum facimus quod, in nostra presentia constituti, Judocus dictus Burgensis et Margareta, ejus uxor, asseruerunt quod habebant et percipiebant viginti tres solidos Parisienses augmentati census annui redditus, de conquestu dicti J. et defuncte Ermenjardis, quondam uxoris sue, facto constante matrimonio inter ipsos, super domos que fuerunt quondam defuncti Michaelis Vacharii, sitas Parisius, in vico qui dicitur Bellus Locus, in justicia domini Parisiensis episcopi, oneratas de quinque solidis Parisiensibus annuis censualibus, debitis annuatim domino Bernardo, capellano in ecclesia Sancti Eustachii Parisiensis, duobus terminis inferius annotatis, videlicet, triginta denariis ad natale Domini, et totidem ad nativitatem beati Johannis Baptiste. Quos viginti tres solidos augmentati census recognoverunt se vendidisse dicti Judocus et Margareta, ejus uxor, et quittavisse imperpetuum reverendo patri domino Reginaldo, Dei gratia episcopo Parisiensi, nomine episcopatus sui, ac successoribus ejus seu illis qui causam habebunt ab ipso in episcopatu predicto, pro decem libris et dimidia Parisiensibus, jam dictis venditoribus solutis in pecunia numerata, sicut confessi sunt coram nobis; renunciantes, etc... Datum anno Domini millesimo ducentesimo quinquagesimo quinto, die jovis in crastino nativitatis beate Marie virginis, mense septembri.

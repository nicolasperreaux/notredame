Philippus, Dei gratia Francorum rex, universis presentes litteras inspecturis, salutem. Notum facimus quod, cum, propter inundationem et impetum aquarum et fractionem poncium Parisiensium, ac propter publicam utilitatem, considerata evidenti neccessitate tocius communitatis Parisiensis, posite fuerint de mandato nostro charrerie in aquam dilecti et fidelis nostri Parisiensis episcopi, retro domum ipsius currentes, una a vico Sancti Bernardi usque ad insulam, et alia a vico de Bievra usque ad quemdam acervum qui dicitur Terrail; ibidemque statuti fuerint servientes pro dictis carrerriis ducendis, et pecuniis pro hujusmodi passagiis colligendis; nos volumus et expresse consentimus, prefati episcopi et Parisiensis capituli circa hec interveniente consensu, quod pecunia de hujusmodi charreriis jam recepta, vel quam de eis recipi continget, in reparatione poncium Parisiensium totaliter convertatur. Volumus etiam quod ingenia pali fissa in aqua dicti episcopi, quibus corde carreriarum connectuntur, de mandato dicti episcopi ibidem sint posita, et de cetero apponantur; item, et quod alii pali et ingenia, fixa tam in insula quam in dicto loco qui dicitur le Terrail, predictos episcopum et capitulum conjunctim vel divisim tangencia, de mandato ipsorum sint ibidem, et de cetero ponantur. Volumus insuper quod per ea que a gentibus nostris seu nomine nostro circa hec acta sunt nullum eisdem episcopo et capitulo prejudicium generetur, nec nobis successoribusve nostris jus novum aliquod acquiratur. In cujus rei testimonium, presentibus litteris nostrum fecimus apponi sigillum. Actum Parisius, anno Domini millesimo ducentesimo nonagesimo sexto, mense martii.

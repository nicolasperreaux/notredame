Universis... officialis curie Parisiensis, etc. Dominus Radulphus de Spedona, presbiter, canonicus Ebroycensis, sanus mente et corpore, sue anime saluti volens consulere, dedit et concessit in puram et perpetuam elemosinam ecclesie Beate Marie Parisiensis, ob remedium anime sue et anime Petri presbiteri, quondam rectoris ecclesie de Bordoniaco, avunculi sui, manerium suum de Spedona, situm ante ecclesiam Sancti Beati, prout in latitudine et longitudine se comportat, cum virgulto suo, in quo est equorum lavatorium sive vadum, et cum tribus arpentis prati uno quarterio minus, sitis in territorio quod dicitur la Latumiere, retento in predictis rebus omnibus et singulis, quoad vixerit, usufructu; pro quo idem Radulphus, annis singulis, dicte ecclesie Beate Marie dabit centum solidos Parisienses, in festo Omnium Sanctorum, quamdiu vitam habuerit corporalem, quia predicte res donate tantum annui redditus et plus estimantur valere. Decanus vero et capitulum predicte ecclesie Parisiensis eidem Radulpho, pietatis intuitu, concesserunt annis singulis, post ejus decessum, in die sui obitus, anniversarium ipsius et predicti avunculi sui pariter se facturos, in quo valor annuus rerum donatarum canonicis presentibus et majori altari servientibus distribuetur. Quamdiu autem idem Radulphus vixerit, anniversarium predicti avunculi sui in septimana Sanctorum Omnium facient, de Sancto Spiritu celebrabunt pro eodem Radulpho. In quibus anniversariis et missa distribuentur canonicis et majori altari servientibus, quos predictis officiis interesse contigerit, centum solidi antedicti, videlicet medietas in anniversario, et alia medietas in missa, prout viderint expedire; ad hec se predicti decanus et capitulum et successores suos unanimiter astringentes. Ad hec, voluerunt et concesserunt eidem Radulpho, ob sue merita probitatis, ut de rebus suis inferius nominatis, in dictorum decani, capituli et ecclesie Parisiensis censiva et justitia constitutis, possit, ob remedium anime sue, conferre in puram et perpetuam elemosinam piis locis et ecclesiis que secuntur, salvis tamen dictorum decani, capituli et ecclesie Parisiensis omnimoda justicia, censu, decima et aliis juribus, que in rebus noscuntur habere infrascriptis, videlicet : leprosarie de Spedona tria arpenta terre vel circa, sita apud Campum Spinosum; domui vero Dei de Spedona tria quarteria vinee vel circa, sita apud Cheribordel; abbacie autem Fiscanensi quinque quarteria vinee vel circa, sita in territorio de Corion; capitulo autem Ebroycensi domum et granchiam de Broillat, cum centum arpentis terre arabilis, tam ruptis quam rumpendis, sitis prope domum et granchiam antedictas, si ibi inveniantur in frichiis, salvis dictorum decani et capituli ventis et aliis juribus, si predictam domum et granchiam cum appendiciis contingeret vendi vel extra manum eorum poni, et cum uno arpento prati, sito versus molendinum de Galon, et uno arpento vinee emendo, quod ipse Radulphus emere poterit in censiva decani et capituli predictorum. Et promisit idem Radulphus bona fide, quod contra predicta, etc... Datum anno Domini millesimo ducentesimo septuagesimo tercio, mense februario.

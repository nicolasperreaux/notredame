Universis, etc... Petrus dictus de Chaillouel, canonicus Sancti Quintini in Viromandia, asseruit et recognovit in jure, coram nobis, quod ipse habebat, tenebat et possidebat, Parisius, duas domos, sitas in Civitate, unam videlicet contiguam porte claustri Parisiensis, prope ecclesiam Sancti Johannis Rotundi, que facit cuneum viculi per quem itur apud Sanctam Marinam, ante portam predictam, in terra Sancte Genovefe in Monte Parisiensis, in novem denariis et obolo capitalis census, ut dicitur, oneratam, in festo sancti Remigii, ut dicitur, persolvendis; item, aliam sitam extra claustrum Parisiense, versus motam Papalardorum, contiguam domui domini Ysambardi, canonici Sancti Dyonisii de Passu, ante viam per quam itur in insulam, in censiva, dominio, terra et justicia capituli Parisiensis, ut dicebat, in tribus solidis capitalis census, ut dicitur, oneratam, solvendis in festo sancti Remigii, ut dicebat. Quas siquidem domos... recognovit et confessus est in jure, coram nobis, se vendidisse et in perpetuum quittavisse... venerabilibus viris decano et capitulo Parisiensi, ac in eos, venditionis nomine, transtulisse, pro sexaginta libris Parisiensibus, jam sibi solutis, numeratis et traditis in pecunia numerata... Datum anno Domini mccl octavo, mense augusto.

Universis presentes litteras inspecturis, Radulphus, ecclesie Parisiensis archidiaconus, salutem in Domino. Notum facimus quod, in nostra presentia constitutus, Johannes, prior de Malliaco, decanatus de Yssiaco, Parisiensis diocesis, recognovit quod ipse suspensionis sententiam incurrerat, de mandato officialis Parisiensis, pro eo quod, ex parte ipsius officialis monitus per decanum de Yssiaco, ut quadrigatam pigmenti, in vigilia assumptionis beate Virginis nuper preterite, ad ecclesiam Parisiensem adduci faceret, prout consuevit fieri a prioribus decanatus de Yssiaco, non adduxit; ad quam quadrigatam pigmenti annuatim dicto termino reddendam ecclesie Parisiensi quilibet dictorum priorum, in ordine suo, successive tenetur; confitens quod per hoc Parisiensem ecclesiam spoliaverat jure suo, quod habet de percipiendo pigmento a prioribus decanatus predicti. Unde, ad restitutionem ecclesie Parisiensis, dictus prior, nomine monasterii sui et suo, coram nobis promisit, quod, in vigilia beati Dionisii proximo ventura, quadrigatam unam pigmenti, summo mane, Parisius adduci faciet, ad ecclesiam Parisiensem, et dictam quadrigatam reddet dicte ecclesie, ipsam ecclesiam restituendo; ita tamen quod alias, nisi in vigilia Assumptionis, ad solutionem pigmenti in suo ordine nullatenus teneatur. Recognovit insuper quod, propter dictum defectum, ipse gagiaverat emendam officiali Parisiensi, et promisit quod de dicta emenda stabit voluntati et ordinationi dicti officialis. In cujus rei testimonium, ad petitionem dicti prioris, sigillum nostrum litteris presentibus duximus apponendum. Datum anno Domini mcclx primo, die martis ante nativitatem beate Marie virginis.

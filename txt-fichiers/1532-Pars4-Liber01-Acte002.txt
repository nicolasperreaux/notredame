Ludovicus, Dei gratia Francorum rex, noverint universi quod, cum nos, inter alia, habeamus talliam super homines terre dilecti et fidelis nostri episcopi Parisiensis, scilicet in burgo Sancti Germani, in Cultura Episcopi, in Clauso Brunelli, et in certis casibus, videlicet cociens filios nostros novos milites facere, et filias nostras maritare nos contingit, et etiam si redimeremur de captione proprii corporis nostri facta in guerra, et insuper exercitum et equitationem vel talliam super hoc factam, et propter alias causas non possint a nobis vel successoribus nostris talliari dictorum locorum homines, sine assensu episcopi Parisiensis; salva tamen nobis et successoribus nostris tallia panis et vini in veteri burgo Sancti Germani, in Cultura Episcopi et in Clauso Brunelli predicto, sicut in compositione inter inclite recordationis Philippum, quondam avum nostrum, et bone memorie Guillelmum, quondam Parisiensem episcopum, et capitulum Parisiensem olim facta, plenius continetur; ac nullus dictorum casuum in presenti se offerret; idem fidelis noster, scilicet Reginaldus, Parisiensis episcopus, ad preces nostras, nobis de gratia concessit, ut ad presens talliam faciamus super homines dicte terre. Nos autem volumus et concedimus, pro nobis et successoribus nostris, ut per hoc ipsi episcopo et terre sue supradicte ac successoribus ejus et compositioni predicte nullum in posterum prejudicium generetur. In cujus rei testimonium, memoriam et munimen, et ut predicta robur obtineant perpetue firmitatis, presentem scripturam sigilli nostri munimine fecimus communiri. Actum Parisius, anno Domini millesimo ducentesimo quinquagesimo nono, mense novembris.

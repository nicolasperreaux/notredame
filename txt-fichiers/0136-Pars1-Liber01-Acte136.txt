Innocentius episcopus, servus servorum Dei, venerabili fratri Parisiensi episcopo, salutem et apostolicam benedictionem. Dilectus filius vir nobilis Drogensis comes nobis intimare curavit quod, cum domus Dei de Braia, Parisiensis diocesis, oratorio careat , ipse ibidem de suis facultatibus capellam edificare, et sacerdotem instituere disposuit, cui de bonis propriis competens vult beneficium assignare. Cum ergo, tamquam vir sapiens, nostrum requirat assensum, pium propositum ejus impediri nolentes, fraternitati tue, per apostolica scripta, mandamus, quatenus infra septa domus Dei, juxta pretaxati nobilis petitionem, capellam edificari permittatis et instituas sacerdotem, salvo in omnibus jure parrocbie illius cujus intra terminos memorata domus fundata est. Datum Viterbii, xi kalend. octobris, pontificatus nostri anno x.

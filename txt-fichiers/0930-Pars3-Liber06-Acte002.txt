Universis presentes litteras inspecturis, G. decanus et capitulum Parisiense et frater Johannes de Aurelianis, prior de Dyogilo, Parisiensis diocesis, salutem in Domino. Noverint universi quod, cum inter nos contencio verteretur, super eo scilicet quod nos, predictus prior, dicebamus decanum et capitulum predictos impedire et perturbare ne terciam partem decime de Sarcellis, quam ad nos et prioratum nostrum pertinere dicebamus, possemus percipere et habere annuatim, inhibendo admodiatoribus dicte decime de Sarcellis, ne nobis, priori predicto, solverent terciam partem ipsius decime, nobis, decano et capitulo, asserentibus et dicentibus ipsum priorem et ejus prioratum debere esse contentos certa portione dicte decime, videlicet quatuor modiorum bladi et unius sextarii fabarum; item, super eo quod nos, prior predictus, dicebamus ipsos decanum et capitulum predictos apposuisse seu apponi fecisse, minus juste et in nostrum ac prioratus nostri prejudicium, a tribus annis citra, quamdam clavem in hostio cujusdam grangie, site apud Gonessiam, que dicitur decimaria; cujus grangie custodiam et claves nos prior predictus habueramus et habebamus antea, nobis, decano et capitulo predictis, hoc negantibus, et ipsius grangie claves et custodiam ad nos, decanum et capitulum, pertinere dicentibus; item, super eo quod, nos prior predictus, dicebamus nos fuisse in possessione, jam diu est, habendi et percipiendi in dicta granchia dimidium modium bladi, liberum ratione anteligii, antequam decanus et capitulum predicti aliquid perciperet in eadem, et decanum et capitulum predictos nos, priorem predictum, uno sextario bladi et dicto dimidio modio bladi, per duos annos, minus juste spoliasse, nobis, decano et capitulo predictis, hoc negantibus, et dicentibus sextam partem ipsius decime ad nos pertinere seu etiam spectare in grangia antedicta; tandem nos, decanus et capitulum ac prior predicti, de bonorum consilio et pro bono pacis, in viros discretos, videlicet magistrum Clementem, archidiaconum Laudunensem, canonicum Parisiensem, et magistrum Philippum de Britiniaco, clericum, arbitros a nobis electos et nominatos, compromisimus super premissis, alte et basse, et promittimus bona fide, sub pena centum librarum Parisiensium, parti dictum arbitrium observanti solvendarum a parte a dicto arbitrio resiliente, inviolabiliter observare quicquid dicti arbitri pace, dicto vel judicio super premissis omnibus et singulis contencionibus duxerint ordinandum; ita tamen quod si dicti duo arbitri non possint in unam concordare sententiam, quicquid alter dictorum arbitrorum, una cum decano Sancti Clodoaldi, Parisiensis diocesis, tercio arbitro communiter electo et nominato, super premissis omnibus et singulis duxerint ordinandum, sub pena dictarum centum librarum, tenemur et promittimus fideliter observare, salvis capitulis sive articulis per sententiam terminatis. Et infra festum Purificationis beate Marie virginis proximo venture debet dictum arbitrium finiri seu etiam terminari. In cujus rei testimonium, sigilla nostra presentibus litteris duximus apponenda. Datum anno Domini mcc sexagesimo sexto, mense februario.

Universis, etc... G. archidiaconus Parisiensis, salutem in Domino. Cum esset discordia inter venerabiles decanum et capitulum Parisiense, ex una parte, et me, ex altera, utrum causa super eleccione et confirmacione vel infirmacione electionis facte de magistro Stephano Berout in decanum Sancti Germani Autisiodorensis Parisius, ad ipsos vel ad me pertineret; tandem ita convenimus : Quod ego audiam et examinem causam eleccionis et processum, et infirmem vel confirmem decanum, et decidam totam causam, sicut de jure fuerit faciendum; ita quod per hoc factum nichil michi novi juris, quantum ad capitulum Parisiense, accrescat, nec aliquid depereat capitulo Parisiensi, quantum ad possessioneni sive proprietatem. Debeo autem eligere unum arbitrum pro me, et dicti decanus et capitulum Parisiense alium pro se, qui decident inter capitulum Parisiense et me, utrum, vacante sede Parisiensi, ad decanum et capitulum Parisiense, vel ad me pertineat confirmare vel infirmare electionem de decano factam in supradicta ecclesia Sancti Germani. Et durabit potestas arbitrorum usque ad Natale proximo venturum; et si non concordarent duo arbitri, ipsimet arbitri eligerent tercium, ut sententie duorum stetur. Datum anno Domini mcc vicesimo septimo, mense februario.

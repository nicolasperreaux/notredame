Philippus, Dei gratia Francorum rex. Notum facimus universis, tam presentibus quam futuris, quod, cum dilectus et fidelis noster episcopus Parisiensis finaverit cum preposito nostro Parisiensi, recipiente pro nobis, super retinendo sibi et successoribus suis episcopis Parisiensibus quodam feodo, cum domanio illius feodi, siti apud Sanctum Clodoaldum et in territorio Sancti Clodoaldi, quod vocatur feodum Guillelmi de Bievre, militis, per dictum episcopum titulo emptionis acquisito a Matheo Deron, milite nostro, et Maria, ejus uxore, filia quondam dicti Guillelmi, qui Matheus, ratione dicte uxoris sue, illud feodum tenebat de nobis; nos dictam finationem ratam et gratam habentes, volumus et concediinus, quantum in nobis est, quod dictus episcopus et successores sui episcopi Parisienses illud feodum, cum domanio ejusdem, tenere possint imperpetuum et pacifice possidere, sine coactione vendendi vel extra manum suam ponendi, salvo in aliis jure nostro et jure quolibet alieno. Quod ut ratum et stabile permaneat in futurum, presentibus litteris nostrum fecimus apponi sigillum. Actum apud Pontisaram, anno Domini millesimo ducentesimo octogesimo secundo, mense julio.

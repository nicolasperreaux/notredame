Universis, etc. Petrus de Symore, clericus, Johannes de Cane, presbiter de Valle Hellandi, Nicholaus de Symore, Guillelmus Lothoringus, Holoisis, ejus uxor, Henricus Anglicus et Ysabellis, ejus uxor, heredes, ut dicebant, defuncti Petri, quondam presbiteri de Ygniaco, asseruerunt in jure, coram nobis, quod ipsi habebant, tenebant et possidebant pro indiviso quandam domum sive masuram, sitam quasi in medio ville de Villa Cereris, contiguam, ex uno latere, manerio sive jardino manerii domini Parisiensis episcopi, et, ex alio latere, domui sive masure Jeuberti dicti Suttoris, in dominio et censiva dicti domini episcopi, de censu qui quarta episcopi vocatur, oneratam in quatuor solidis Parisiensibus tallie, solvendis annis singulis, in festo beati Andree apostoli, cum quatuor denariis annui incrementi census tantummodo, ut dicebant, videlicet dicti Petrus, Johannes, Nicholaus et Guillelmus et Eloisis, ejus uxor, duas partes dicte masure ex caduco dicti defuncti Petri, et dicti Henricus et Ysabellis, ejus uxor, terciam partem ejusdem masure, tam ex caduco dicti defuncti quam ex conquestu suo sive excambio facto cum Nicholao de Cane, coherede eorumdem, ut dicebant. Quam siquidem domum sive masuram persone superius nominate recognoverunt et confessi fuerunt in jure, coram nobis, se vendidisse, et ex nunc nomine venditionis imperpetuum quittavisse reverendo patri in Christo domino Parisiensi episcopo et ejus successoribus, pro centum libris Turonensibus, jam eisdem venditoribus solutis et traditis in pecunia numerata, sicut confessi sunt coram nobis; exceptioni, etc. Datum anno Domini millesimo ducentesimo octuagesimo primo, die jovis ante nativitatem beati Johannis Baptiste.

Hugo decanus totumque capitulum Parisiense, omnibus presentes litteras inspecturis, salutem in Domino. Ad universitatis vestre noticiam volumus pervenire, quod, cum inter nos, ex una parte, et abbatem et conventum Sacri Portus, ex alia, super decima de Masengi, in territorio de Vernolio, quam asserebamus ad nostram ecclesiam pertinere, contencio verteretur, tandem, post allegaciones diutinas et labores non modicos, mediantibus bonis viris, inter nos intercessit amicabilis composicio in hunc modum : quod dominus Robertus capellanus, concanonicus noster, prefatis monachis dedit quadraginta quinque libras Parisiensis monete. Ipsi autem monachi nobis quitaverunt medietatem tocius decime supradicte, in proventibus videlicet, in dominio, in justicia, in tractu, in omnibus aliis quibuscumque in perpetuum pacifice obtinendam. Nos vero predicto Roberto, qui quadraginta quinque libras de suo proprio solvit, concessimus quod, quoad vixerit, dictam decimam percipiat et habeat pacifice et quiete, et, insuper, post obitum suum, ad sue voluntatis arbitrium ordinet et statuat de decima memorata. Ipse quidem, nostro consentiente capitulo, de ipsa decima sic ordinare decrevit, quod quicumque, post eum, in prepositura Vernoti pro tempore fuerint substituti, singuli prefatam decimam integraliter percipient in perpetuum et habebunt; ita tamen quod, die anniversarii memorati R., singulis canonicis et majori altari deservientibus qui presentes affuerint, sex denarios sero ad vigilias, et sex ad missam in crastino annuatim distribuere teneantur. Singuli quoque matricularii Beate Marie presbiteri, nec non et omnes alii presbiteri qui beneficiati fuerint in altaribus, in ecclesia Parisiensi, tres denarios percipient in sero, et tres ad missam, et matricularii laici duodecim denarios. Quod ut perpetue stabilitatis obtineat firmamentum, litterarum apicibus annotari, et sigilli nostri apposicione fecimus roborari. Actum in capitulo nostro, anno Verbi incarnati mccxiii

Magister Bartholomeus et magister W., canonici Carnotenses, omnibus presentes litteras inspecturis in Domino salutem. Notum facimus quod , cum contentio verteretur inter dominum R., episcopum et archidiaconum Carnotensem et abbatem et canonicos Clari Fontis, ex una parte, et dominum P., Parisiensem episcopum, etW., archidiaconum ejusdem ecclesie, ex altera, super capella Sancti Clari, quam uterque episcopus de dyocesi sua esse dicebat, pro bono pacis, dictus episcopus Carnotensis, pro se et pro archidiacono suo et pro abbate et canonicis supradictis, sub pena x marcarum, et episcopus Parisiensis, pro se et archidiacono suo, sub eadem pena, in nos super hoc compromiserunt; ita quod, de plano et omni allegatione cessante, inquirentes diligentius veritatem, tam in causa possessionis quam in causa proprietatis simul procederemus. Nos autem, testibus receptis et attestationibus diligenter inspectis, loco etiam inspecto et veritate diligenter inquisita, communicato bonorum virorum consilio, diximus et pronuntiavimus, quod dicta capella Sancti Clari est et esse debet de Parisiensi dyocesi, et diximus quod episcopus Parisiensis predictam capellam habeat et teneat tanquam episcopus. Actum anno MCCXH , mense decembri.

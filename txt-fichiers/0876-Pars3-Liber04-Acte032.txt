Universis presentes litteras inspecturis, officialis curie Parisiensis, salutem in Domino. Notum facimus quod, in nostra presencia constitutus, Guillelmus dictus Guillere, de Beffo Monte, asseruit et recognovit in jure, coram nobis, quod homines de Andresiaco, hospites venerabilium virorum decani et capituli Parisiensis, ceperant in terra ipsorum decani et capituli quemdam aprum, et quod ipsum interfecerant et posuerant in terra decani et capituli predictorum. Item, asseruit et recognovit dictus Guillelmus, quod ipse terram dictorum decani et capituli intraverat, et dictum porcum, contra voluntatem dictorum hospitum, ceperat et asportaverat, et capi seu asportari fecerat. Asseruit eciam et recognovit quod premissa emendaverat decano et capitulo antedictis. Et promisit, fide in manu nostra prestita corporali, quod dictam terram ressaisiet de quodam porco ad valorem dicti apri, necnon et quod de emenda solvenda eisdem stabit ad voluntatem ipsorum, quandocum que ex parte ipsorum vel eorum mandati super hoc fuerit requisitus; obligans, etc... Debet autem predictus Guillelmus terram predictam resaisire de dicto porco die dominica proxima post festum beati Remigii. Datum anno Domini mcclxx, die sabbati post festum Exaltationis sancte Crucis. Collatio facta est.

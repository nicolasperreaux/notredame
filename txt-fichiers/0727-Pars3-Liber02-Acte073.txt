Universis presentes litteras inspecturis, magister Albericus Cornutus, salutem in Domino. Noverit universitas vestra, quod ego dominis et fratribus meis decano et capitulo Parisiensi competenter teneor assignare tantum redditum, vel in terra sua vel in aliena, de quo denarii qui statuti sunt in Pastorali suo solvendi in anniversario defuncti Odonis, avunculi mei, quondam archidiaconi ecclesie Parisiensis, integre possint haberi. Pro hoc autem faciendo, obligo grangiam meam cum virgulto quam habeo juxta muros domini regis, et vineam quam habeo apud Rungiacum, et omnia alia bona, tam mobilia quam immobilia. Debeo autem dictum redditum infra festum sancti Remigii assignare. In cujus rei testimonium, presentes litteras sigilli mei munimine roboravi.

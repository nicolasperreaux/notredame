Omnibuspresentes litteras inspecturis, L. decanus totumque capitulum Parisiense, salutem in Domino. Cum ecclesia nostra, in parte anteriori, qua egri e morbo, qui ignis sacer Beate Marie nuncupatur vulgariter, laborantes, ac angustias alias patientes, reponi consueverunt, expectantes consolationem Patris et Filii ac Spiritus Sancti Paracliti, intercedente gloriosissima virgine Maria, matre ejusdem Salvatoris ? frequenter ac miraculose more solito infundente, fulgente claritate inextinguibili, in presenti luce careat temporali; nosque unanimi voluntate ordinaverimus, in honore omnipotentis Dei et felicissime matris ejus, in eodem loco statuere, ex nunc et in futurum, sex lampades, que de nocte non solum pauperibus infirmis, sed etiam ex splendore sui luminis toti ecclesie, saltim partibus anterioribus, ministrabunt, necnon et duas rotas ferreas, quarum rotarum quelibet habebit centum cereos in festo Purificationis beate Marie virginis, qui illuminabunt ecclesiam in dicto festo beate Marie, in matutinis. Ad quarum institutionem piam et conservationem perpetuam, vir venerabilis Petrus Juvenis, concanonicus noster, centum libras Parisienses in elemosinam nobis contulit et concessit ad emendos redditus, ad opus tam pium vel alias ad faciendam ecclesie nostre utilitatem. Propter que nos, ad ea in posterum facienda, eidem domino Petro, per nostras patentes litteras, obligamus. In cujus rei testimonium, presentes litteras sigilli nostri munimine fecimus roborari. Datum anno Domini millesimo ducentesimo quadragesimo octavo, mense martio..

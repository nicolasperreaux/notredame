Venerabilis priorum patrum non minimum laudanda est vita, eorumque non minus glorificanda est intentio, quorum fide ac illustri devotione, rebus omnibus, juxta reverentiam, quibuscumque ad Dei honorem potuere, sacratissime sunt constitute ecclesie, primum in honore Salvatoris nostri, cujus justitia eorum fides benigna crevit intentione; postremo, in honore sanctissime genitricis ejus virginis Marie, apostolorum scilicet et martyrum, confessorum et virginum, ut rebus ipsis prius secularibus, modo ecclesiasticis, fraterna ordinatim congregatio construeretur, que religiose constructa et ecclesiastice sedi devota, canonica et sollerti ageretur cura. Quibus viventibus, quanta potuere cura exaltata est ecclesia; defunctis, rebus ipsis est expoliata, quoniam insurrexere filii, non tante intentionis quante patres erga eam, et, pejoribus adliuc supervenientibus, minorata est paternis rebus ecclesia. Quapropter, hec prenotavimus, quoniam sancta Dei genitrix virgo Maria, in cujus honore hec Parisiace sedis ecclesia est constructa, non patiens fideles suos tantis amplius affligere tribulationibus, hec pro sancta ecclesia sua operata est miracula, que inferius manifestantur. Anno incarnationis Domini millesimo sexagesimo septimo, regnante Philippo, Francorum rege, vivente Goisfredo, Parisiorum episcopo, viventibus Odone decano et Radulfo preposito, vivente etiam Herberto, Vermandensium comite, et Vuacelino, Viriaci advocato, servi Viriaci, insurgentes erga prepositum et canonicos Sancte Marie, denegaverunt non debere quod antecessoribus suis manifestum est persolvere, scilicet custodiam nocturnalem, preterea quod, sine licentia prepositi et canonicorum, quas vellent ducerent uxores. Quorum contradictio nos ad placitum quoddam excitavit, per quod dissererent se licentiam non debere expectare a preposito et canonicis. Hanc eis rem secundum rationem adnichilare putantibus, meritis sacratissime Dei genitricis Marie ita eorum lingua confusa est, quod ea, que putavere proferre ad adjutorium utilitatis eorum, conversa sunt ad ipsorum supplicium et ad nostre utilitatis gaudium. Quibus ita confusis, judicantibus cabinis per legem, porrigentibus decano Odoni sinistram cirothegam, reddiderunt custodiam; per dextram vero alias reliquere feminas, ita ut sine licentia prepositi et canonicorum non amplius ducerent.

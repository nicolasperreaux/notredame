Willermus de Garlanda, omnibus presentes litteras inspecturis, salutem in Domino. Noverint universi, quod ego in capella mea de Livriaco quendam institui capellanum, ad cujus sustentationem dedi, pro anime mee et antecessorum meorum remedio centum solidos Parisienses, in censu meo de Monsterollo, annuatim in octabis sancti Dyonisii, percipiendos. Preterea dedi eidem capellano unum arpentum vinee et domum quandam, que fuerunt Bartholomei Anglici, que quidem sita sunt apud Livriacum; et decem et octo sextarios boni mistolii, annuatim in festo Omnium Sanctorum, in grangia mea de Livriaco persolvendos. In cujus rei memoriam, has litteras feci meo sigillo signari. Actum anno Domini millesimo ccxii mense decembri.

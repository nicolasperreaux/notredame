Hec est conventio quam fecit Imbertus episcopus contra Albertum militem et uxorem ejus de potestate Steuville. Omnes consuetudines  dimisit, nisi illas que ad vicariam pertinent, scilicet sanguis, bannus, raptura, incendium, latro; excepta trossa una straminis de unaquaque domo, et hoc semel in anno, et talem trossam quam portet caballus vel asinus. Ad hoc, de nullo forisfacto aliquem hominem non justiciabit, nisi de illis forisfactis que superius sunt scripta, et illa per testes idoneos, qui vel viderint vel audierint hoc unde ille appellabit. Hec autem justicia in potestate et non in castello aut alio loco fiat. Quod si homo ille qui appellatus fuerit se per bellum defendere voluerit, respectum septem dierum habeat, et interim Parisius ad canonicos veniat, ut illis et preposito notum faciat, et sic in spacio septem dierum cum preposito vel cum misso ejus ad castellum ad legem faciendam redeat. In atrio nullam consuetudinem habeat omnino.

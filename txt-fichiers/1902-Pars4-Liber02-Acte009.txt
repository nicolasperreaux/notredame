Ego G. Carnotensis episcopus, et B. Meldensis episcopus, Rome fuimus, in palacio Laterani, ubi erant dominus papa et cardinales quamplurimi. In eorum siquidem presentia, dominus St., Parisiensis episcopus, nobis astantibus, super Theobaldo, Parisiensis ecclesie archidiacono, querelam deposuit, et quod in multis permissa sibi abusus sit potestate ostendit. Sed dominus papa Honorius, multis negotiis fatigatus, audito clamore, audita presumptione, quosdam, videlicet M. Albanensem episcopum, et Johannem Cremensem et Petrum Leonis, cardinales, elegit, et eis causam istam aut concordia aut judicio terminandam commisit; ita tamen quod nichil contra canones facerent. lpsi vero apud Palladium convenerunt, et illos et nos cum illis vocaverunt, et privilegium quod, transacto biennio, dominus papa archidiacono fecerat, et in quo multum T. confidebat, afferri fecerunt, et legerunt, et nichil ei contra justiciam, contra canones a domino papa concessum in litteris illis invenerunt, cum ei dominus papa archidiaconatum suum in hunc modum et hec verba confirmaverit :  Archidiaconatum vero Parisiensis Beate Marie matricis ecclesie integrum, sicut te de eo bone memorie Girbertus episcopus investivit, et ejus tempore quiete et juste tenuisti, et sicut predecessores tui, tempore Gualonis et ejusdem Girberti episcoporum, in pace possederunt, cum eisdem redditibus et consuetudinibus, tibi, Theobalde, possidendum legitime, apostolice auctoritatis robore confirmamus.  Et quoniam dominus papa, sicut sapiens immo sapientissimus et circumquaque circumspectus, quod archidiaconus juste tenuit ei legitime possidendum confirmavit, visum est Albanensi episcopo et cardinalibus causam istam inter episcopum et archidiaconum leniter secundum censuram canonum posse terminari, si nollent eam, concordia mediante, finiri. Dominus vero Albanensis et predicti cardinales inter episcopum et archidiaconum pacem composuerunt, et compositam in hunc modum scripserunt; et dominus Johannes et dominus Petrus Leonis sigillorum suorum auctoritate confirmaverunt.

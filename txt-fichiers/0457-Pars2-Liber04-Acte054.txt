Petrus, Dei gratia Parisiensis episcopus, omnibus presentes litteras inspecturis salutem in Domino. Notum facimus quod, cum esset contentio inter nos ex una parte, et abbatem et conventum Sancte Genovefe ex alia, super quinta parte decime de Fraxinis, quam Stephanum de Fraxinis asserunt in elemosinam sibi donasse, a quo quatuor partes ipsius decime compararunt, tandem, mediantibus bonis viris, pro bono pacis, sub pena viginti marcarum, compromisimus in dilectos nostros Hugonem, decanum Parisiensem, et Michaelem, decanum Sancti Marcelli, ratum habituri et firmiter servaturi quicquid ipsi duo inter nos super hiis decreverint statuendum. Si vero isti duo fortassis in unam sententiam convenire non possent, tertium poterunt eligere, qui cum ipsis vel cum eorum altero poterit arbitrari, ita quod arbitrium illius tertii et illius cum quo conveniet prevalebit. Actum anno Domini MCCXI.

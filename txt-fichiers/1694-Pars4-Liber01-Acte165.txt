Universis presentes litteras inspecturis, officialis Parisiensis et officialis archidiaconi Parisiensis, salutem in Domino. Notum facimus quod, in nostra presentia constituti, Henricus dictus de Curia, Guerinus decanus, Guillelmus Herberti, Baldoinus de Symnone, Jobertus Granetarius, Guillermus du Morier, Angibertus, filius Mathei le Cencier, Bertrandus TArmerant, Robertus Galcheri, Joubertus Villain, Marcellus Faber et Guillelmus Guitard recognoverunt quod, in concessione manumissionis eorum et aliorum hominum de Villa Cereris, facta a venerabili patre R., Dei gratia Parisiensi episcopo, conventum fuerat, non causa onerande libertatis, quod ipsi homines de Villa Cereris manumissi tenerentur duplicare census domino episcopo debitos apud Villam Cereris, usque ad summam quadraginta quinque librarum Parisiensium; ita quod, summa hujusmodi census duplicata, dominus episcopus et successores sui haberent et perciperent perpetuo, annis singulis, quater viginti et decem libras Parisienses annui census, super terris et aliis possessionibus, sitis apud Villam Cereris, in territorio ipsius loci, tam in dominio domini episcopi quam alibi, in manu mortua. Et promiserunt predicti Henricus, Guerinus, Guillelmus Herberti, Baldoinus, Jobertus, Guillelmus du Morier, Angibertus, Bertrandus, Robertus Garteri, Jobertus Villain, Marcellus Faber et Guillelmus Guitart, quilibet eorum in solidum, sacramento corporaliter prestito ab eisdem, quod annuatim reddent domino episcopo et successoribus suis quater viginti et decem libras Parisienses, quousque ipsi quiete et pacifice assignaverint et liberaverint domino episcopo quadraginta quinque libras Parisienses annui census duplicatas, videlicet quater viginti et decem libras Parisienses a domino episcopo et successoribus suis imperpetuum habendas et percipiendas, prout superius continetur. Et ad hec omnia et singula tenenda et firmiter observanda, prenominati homines et quilibet eorum in solidum, sub prestito juramento, se, heredes suos et omnia bona sua et heredum suorum, mobilia et immobilia, presentia et futura, domino predicto episcopo et successoribus suis in contraplegium obligarunt, et se, quantum ad hec, omnia et singula jurisdictioni curie Parisiensis supposuerunt, et in solidum quilibet eorum. In cujus rei testimonium, ad petitionem dictorum hominum, presentes litteras sigillis nostris duximus roborandas. Datum anno Domini millesimo ducentesimo quinquagesimo quinto, die festo beati Andree apostoli.

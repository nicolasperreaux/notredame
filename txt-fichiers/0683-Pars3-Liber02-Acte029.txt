Universis presentes litteras inspecturis, officialis curie Parisiensis, salutem in Domino. Notum facimus quod, in nostra presencia constitutus, Michael dictus de Orliaco, commorans apud Laiacum, asseruit et recognovit in jure, coram nobis, voluntate spontanea, non coactus et ex certa sciencia, se esse hominem de corpore ecclesie Parisiensis a nativitate sua; et promisit, per sacramentum suum coram nobis corporaliter prestitum, tactis sacrosanctis Evangeliis, quod ipse, quocienscumque ex parte venerabilium virorum decani et capituli Parisiensis fuerit requisitus, vel hoc ex parte eorumdem dicto Michaeli injunctum fuerit vel preceptum, se personaliter in prisionem dicti capituli retrudet, reponet et intrabit, et per ipsos decanum et capitulum se justiciabit, et coram ipsis et ad citationes suas et mandata comparebit, nec alium vel alios in dominum advocabit. Et pro justificando se per ipsos decanum et capitulum et comparendo coram ipsis, et eciam pro readducendo eundem Michaelem in dictam prisionem, quociens opus fuerit, ac pro aliis premissis tenendis, faciendis et complendis, Matheus dictus Blagis de Laiaco et Arnulfus Blondelli de Laiaco, coram nobis constituti, se fecerunt et constituerunt erga dictos decanum et capitulum plegios et responsales principaliter, uterque ipsorum in solidum; et per fidem obligaverunt, tam dictus Michael quam Matheus et Arnulfus, dictis decano et capitulo, pro premissis adimplendis, se et omnia bona sua mobilia et inmobilia, presentia et futura; renunciantes in hoc facto per fidem, beneficio divisionis, epistole divi Adriani, omni juris auxilio, canonici et civilis, et omnibus aliis excepcionibus, per quas premissa possent in aliquo impediri, jurisdictioni nostre se supponendo. Datum anno Domini mcclxvii, die mercurii post festum beati Nicholai hiemalis.

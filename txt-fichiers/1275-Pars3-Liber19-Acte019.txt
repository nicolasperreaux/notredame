Ludovicus, Dei gracia rex Francorum et dux Aquitanorum, universis Dei fidelibus in perpetuum. Pervenit ad nos quosdam judeorum ad christianam fidem conversos, denuo, instigante diabolo, ad judaismum fuisse reversos; quod quoniam ad ignominiam nominis Christi ac christiane religionis contemptum vehementer pertinere cognovimus, tante presumpcionis injuriam regii terrore precepti inhibendam esse decrevimus. Statuimus igitur et regia auctoritate sanctimus, ut quicumque deinceps judeorum, per baptismi gratiam in Christo renati, ad sue vetustatis errorem revolare presumpserint, in toto regno nostro remanere non audeant, et si capi poterint, vel capitali dampnentur judicio, vel membrorum porcione multentur. Ut autem nostre preceptionis edictum perpetuo perseveret, nullaque possit a posteris infirmacione rescindi, scripto commendari, sigilli nostri impressione signari, nostrique nominis subter inscripto caractere corroborari precepimus. Actum publice Parisius, anno ab incarnacione Domini mcxliiii, regni vero nostri viii, astantibus in palacio nostro quorum nomina subtitulata sunt et signa. Signum Radulfi, Viromandorum comitis, dapiferi nostri. S. Mathei camerarii. S. Mathei constabularii. S. Guillelmi

Universis presentes litteras inspecturis, officialis curie Parisiensis, salutem in Domino. Notum facimus quod, in nostra presencia constituta, Claricia, relicta defuncti Roberti, dicti Regis, de Orliaco, quondam hominis de corpore ecclesie Parisiensis, ut dicebat, asseruit et recognovit coram nobis, voluntate spontanea et ex certa sciencia, se esse feminam de corpore ecclesie Beate Marie Parisiensis, et promisit, fide in manu nostra prestita corporali, quod contra premissa, per se vel per alium, non veniet in futurum. In cujus rei testimonium, sigillum curie Parisiensis presentibus litteris, ad peticionem dicte Claricie, duximus apponendum. Datum anno Domini m cc septuagesimo, die dominica post Purificationem beate Marie virginis.

Omnibus presentes litteras inspecturis, officialis curie Parisiensis, in Domino salutem. Notum facimus quod, in nostra presentia constituti, Petrus Luciane, Johannes dictus Douce Allie, Lucas dictus Palmarius, Benedictus dictus Bibens Aquam et Robertus Anglicus, electi arbitri super contentione que vertebatur inter capitulum Parisiense et parcionarios magne decime de Longo Jumello, ex una parte, et T. decanum de Longo Jumello, ex altera, suum coram nobis protulerunt arbitrium, in hunc modum : Notum fieri volumus, et, facta diligenti inquisitione et veritate cognita, nostrum dictum et veritatem, per juramenta a nobis corporaliter prestita, dicimus et pronunciamus coram vobis, domine officialis Parisiensis, prout inferius est expressum, videlicet : quod septem quarteria terre, site retro fontem Sancti Martini, apud Longum Jumellum, que septem quarteria sunt Andree dicti le Gruier et Odeline, ejus sororis; item, arpentum terre, quod est Aceline de Binson, prope terram de La Gruiere; item, unum arpentum terre, situm in loco qui dicitur Pantegni juxta prata, quod tenent Aalesia Fabrissa et Benedictus Bibens Aquam; item, tota terra que est a meta sita subtus ulmum ante domum defuncti Joberti Huchedei usque ad metam que est in cultura dominorum de Basiliaco, et a dicta meta de cultura usque ad metam que est in via fulcata, que meta dividit magnam decimam capituli Parisiensis et sociorum ejus et decimam Sancti Desiderii de Brueriis; item, arpentum et dimidium terre, site supra molendinum de Folet, quam terram tenet Robertus de Vico Carnotensis; item, tota terra que est a terra que fuit Joberti Huchedei usque ad terram que fuit defuncti Baldouini Goin, et a dicta terra Baldouini usque ad terram Berardi, sicut se comportat dicta terra Berardi usque ad rivum a parte inferiori; item, unum arpentum terre, quod est Radulphi ad Dentem, situm apud Balenviller; item, quedam pecia terre, sita juxta vineam Radulphi ad Dentem, que terra est Hodeardis dicte La Reimbode, sunt de magna decima capituli Parisiensis et sociorum ejus in ipsa decima; ita quod decanus de Longo Jumello nichil decime in predictis possessionibus habet nec habere debet. Item, dicimus per arbitrium nostrum quod possessiones inferius annotate sunt de decima decani Longi Jumelli sive presbiterii ejusdem ville, videlicet : unum arpentum terre, quod est Aalesie Fabrisse, situm juxta terram Aceline de Buison; item, unum arpentum vinee, situm in loco qui dicitur Pantegni, quod tenet Hodeburgis dicta TOrgesse; item, quinque quarteria tam terre quam vinee, sita juxta Alnetum, prope Balenviler, que fuerunt defuncti Renoudi Grani Ordei; item, arpentum et dimidium prati, quod fuit defuncti Johannis de Baleinviler; item, tria arpenta terre juncherie, que fuerunt defuncti Roberti de Campania, que vocatur terra de Fonte Cirici; item, arpentum et dimidium terre juncherie, que fuerunt defuncti Rocardi de Plesserio; que omnia sunt de decima presbiterii Longi Jumelli. Nos autem, officialis Parisiensis, ad petitionem parcium et arbitrorum predictorum, presentes litteras sigillo Parisiensis curie fecimus sigillari. Datum anno Domini millesimo ducentesimo quadragesimo primo, mense mayo

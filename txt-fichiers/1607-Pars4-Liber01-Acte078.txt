Universis presentes litteras inspecturis, officialis curiarum reverendi patris domini Ancheri, cardinalis, et Guillelmi, Parisiensis ecclesie archidiaconorum, salutem in Domino. Notum facimus quod, coram nobis constitutus, Guillelmus dictus de Senonis, clericus, stacionarius librorum, recognovit se vendidisse et nomine venditionis imperpetuum quittavisse reverendo patri et domino Stephano, Dei gratia Parisiensi episcopo, et ejus successoribus seu causam habentibus ab eo, pro sexdecim libris Parisiensibus, jam eidem venditori traditis et solutis in pecunia numerata, sicut confessus est coram nobis, exceptioni non numerate et non recepte pecunie renunciando, quamdam granchiam, sitam ultra portam Sancti Jacobi, juxta cheminum per quod itur apud Nostram Dominam de Campis, de conquestu suo moventem, ut dicebat; contiguam, ex parte una, granchie Johannis de Campis, et, ex altera, granchie Aalipdis cufarie, in censiva matriculariorum ecclesie Parisiensis; ad decem solidos Parisienses tantummodo censuales, cum omni jure, dominio, proprietate et possessione ac qualibet actione quam habebat vel habere poterat in dicta granchia et ejus quibuslibet pertinentiis quoquo modo; promittens prenominatus venditor, fide data in manibus nostris, quod contra venditionem et quittationem hujusmodi, jure hereditario, ratione conquestus vel quocumque alio jure, per se aut per alium, non veniet in futurum; immo dictam granchiam, prout se comportat ante et retro, cum omnibus ejus pertinentiis, ad censum predictum, absque alio onere, dicto domino episcopo et ejus successoribus garantiaabit et defendet in judicio et extra, suis sumptibus et expensis, quandocumque opus fuerit, contra omnes; et quod solvet eidem episcopo sexaginta solidos Parisienses, nomine pene, si dictam venditionem retrahi contigerit vel evinci; quantum ad hoc obligans dicto domino episcopo se et heredes ac successores suos, et omnia bona sua et heredum successorumque suorum, mobilia et immobilia, presentia et futura, sese ac dicta bona juridictioni curiarum nostrarum supponens, ubicumque se transferat vel divertat. Datum anno Domini millesimo cc septuagesimo, die martis in festo beati Martini hiemalis.

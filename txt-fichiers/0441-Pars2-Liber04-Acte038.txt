Petrus, Dei gratia Parisiensis episcopus, omnibus presentes litteras inspecturis salutem in Domino. Universitati vestre notum facimus, quod nos dedimus et concessimus ecclesie Beate Marie Parisiensis, pro nostro anniversario annuatim in ipsa ecclesia celebrando, quatuor modios melioris hibernagii quod episcopus percipiet de molendinis, tam illis videlicet quos apud Sanctum Clodoaldum de nostro proprio edificavimus supra pontem, quam veteribus molendinis, annuatim in ipsis molendinis , tam novis quam veteribus, in Purificatione beate Virginis ad mensuram Parisiensem percipiendos; ita quidem quod singulis canonicis , qui servitio intererunt, in sero distribuentur duodecim denarii, et similiter duodecim ad missam. Clerici quoque qui presentes fuerint in sero tres nummos habebunt, et similiter tres ad missam. Ut igitur hec nostra donatio non possit processu temporis irritari, presentes litteras notari fecimus et sigilli nostri testimonio communiri. Actum anno Domini MCC decimo, mense Januario.

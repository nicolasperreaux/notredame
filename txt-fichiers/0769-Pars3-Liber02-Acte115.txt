Universis presentes litteras inspecturis, officialis curie Parisiensis, salutem in Domino. Notum facimus quod, in nostra presentia constituti, Vincentius de Yvriaco, filius Thome Anglici de Yvriaco et defuncte Marie, quondam uxoris dicti Thome, femine de corpore ecclesie Parisiensis, et dictus Thomas, pater Henrioti, Perroti et Avelote, procreatorum de dicta Maria, quondam uxore ipsius Thome, minorum etate et in sua maburnia existentium, recognoverunt spontanea voluntate, et ex Thomas pro dictis Henrioto, Perroto et Avelota, liberis suis, ex dicta defuncta Maria procreatis, in sua maburnia existentibus, quod ipsi et antecessores eorum, ex parte dicte defuncte Marie, erant et fuerant homines de corpore ecclesie Beate Marie Parisiensis, et servilis condicionis jugo astricti venerabilibus viris decano et capitulo Parisiensi, a tempore a quo non extabat memoria. Recognoverunt insuper, videlicet, dictus Vincentius pro se et dictus Thomas pro predictis liberis suis, in sua manuburnia existentibus, spontanei, non coacti et ex certa scientia confessi sunt, quod ipsi decanus et capitulum ipsos et eorum liberos, quos legittime procreaverint de proprio corpore eorumdem, manumiserunt a servitutis jugo et manus mortue, quibus erant Parisiensi ecclesie astricti a tempore a quo non exstabat memoria, ratione predicte defuncte Marie, quondam matris eorum, ad supplicationem et preces multimodas eorumdem, intuitu pietatis, sub condicionibus et modis inferius annotatis, insertis et adjectis in manumissione, non tamen causa onerande libertatis, sed de voluntate et assensu expresso ipsorum Vincencii pro se et Thome pro dictis liberis suis in hoc expresse consentiencium, habita super hoc ab eisdem Vincentio pro se et Thoma pro dictis liberis suis deliberatione et diligenti tractatu, pro se et pro posteritate ipsorum sive liberis, in quocumque gradu in posterum procreandis... et in rebus sive bonis eorumdem, ubicumque sint et fuerint dicta bona in terra et justicia ecclesie Beate Marie Parisiensis, ad quemcumque locum se transferant ipsi manumissi et liberi eorumdem prefati, videlicet honorem, debitam reverentiam et ea que solent et debent liberti patronis suis exibere et alia jura infrascripta; et specialiter in ipsis liberis suis et heredibus eorum de proprio corpore ipsorum procreandis et in rebus ac bonis eorumdem sive possessionibus quibuscumque, talliam ad voluntatem sive ad beneplacitum dictorum decani et capituli, annis singulis, in personis et bonis sive possessionibus hujusmodi, quamdiu in terra dictorum decani et capituli morabuntur vel bona habebunt ibidem; item, rectam et legitimam numeratam decimam de terris, vineis, fundis et ortis et aliis possessionibus quibuscumque; hoc modo, quod ipsi heredes sive successore eorumdem quicumque de hujusmodi terris, vineis, fundis et ortis et aliis possessionibus, tam acquisitis et acquirendis quam etiam aliis quas habent et habituri sunt, in terra et decimatione dictorum decani et capituli, necnon et illi ad quos hujusmodi terre, vinee et alie possessiones, quocumque modo sive titulo devenerint, quicumque fuerint et cujuscumque ordinis sive dignitatis existant, solvent et reddent eisdem decano et capitulo sextam decimam partem sive mensuram vini in cuppa, de mera gutta; et de pressoragio, tertiam decimam partem de prima et secunda pressura, et de tercia pressura medietatem; de ybernagio vero, marceschia, fabis, pisis, vecia, leguminibus et alio quocumque genere bladi, leguminis, guede aut alterius seminis cujuscumque undecimam partem sive undecimam gerbam aut undecimum manipulum. Numerabitur autem et percipietur sive levabitur hujusmodi decima per servientem vel servientes decani et capituli, videlicet decima vini, antequam aliquid removeatur de cuppa et pressoragio, sive levetur aut asportetur; et decima ybernagii, marceschie, fabarum, pisorum, guede, leguminum et cujuslibet alterius bladi, leguminis et seminis, antequam aliquid removeatur de campis sive fundis et ortis. Quicumque autem, per se vel per alium, aliquid removerit, levaverit aut asportaverit vel fieri procuraverit antequam, ut dictum est, hujusmodi decima numeretur et levetur, tenebitur dictis decano et capitulo sive prebendariis loci ad emendam, ac si furtum commisisset. Recognoverunt etiam et confessi sunt ipsos decanum et capitulum in eis et successoribus eorum et bonis sive possessionibus quibuscumque que et quas habent et habituri sunt in terra, censiva sive justicia ecclesie Beate Marie Parisiensis, in manumissione hujusmodi hec jura retinuisse, videlicet : omnes census quos prius debebant, redditus, corveias, redibitiones sive rediventias et omnes alios districtus, consuetudines et omnimodam justiciam, tam parvam sive minorem quam majorem, tam altam quam bassam sive inferiorem, emendas, saisinas et omnia alia jura prius debitas et debita eisdem decano et capitulo, quod ipsi possint talliare predictos Vincentium, Henriotum, Perrotum et Avelotum, si domino regi tempore congruo subsidium fecerint, seu aliquod facere voluerint predicti decanus et capitulum, una cum tallia ad placitum sive ad voluntatem ipsorum decani et capituli, ut supradictum est, quamdiu in terra eorumdem decani et capituli morabuntur vel bona habebunt ibidem. Ad que omnia tenebuntur tam ipsi et heredes sive successores eorumdem, quam illi ad quos bona sive possessiones hujusmodi devenerint, quocumque titulo sive modo; tali etiam modo adjecto, quod tam ipsi et heredes sive successores eorumdem, quam illi ad quos bona sive possessiones eorum devenerint, sive sint clerici sive cives Parisienses, aut alii quicumque tenebuntur eisdem decano et capitulo ad emendas, justitias, districtus, si contigerit eos deficere in solutione censuum et aliorum reddituum, terminis advenientibus. In quibus omnibus et singulis dictus Vincentius et dictus Thomas, nomine dictorum liberorum suorum, et ipsi, tam se et dictos liberos sive successores eorumdem quam causam habentes ab eisdem in bonis predictis sive possessionibus, quocumque modo sive titulo, nec non possessiones et bona hujusmodi oneraverunt, obligaverunt, onerata et oneratos, obligata et obligatos erga Parisiensem ecclesiam esse perpetuo voluerunt et reliquerunt penitus et expresse. Recognoverunt etiam dictus Vincentius pro se, et dictus Thomas, nomine dictorum liberorum suorum, et pro ipsis se esse manumissos tali modo, quod ipsi vel heredes sive successores eorumdem nullas possessiones sive bona alia poterunt petere, habere vel tenere jure proximitatis parentum vel consanguineorum suorum, nec ex testamento vel ab intestato succedere, dummodo illi proximi sint de conditione et manu mortua decani et capituli Parisiensis. Nichil etiam poterunt petere et habere ipsi et heredes eorumdem, sive sibi acquirere vel vendicare per emptionem vel per quemcumque alium titulum sive modum de bonis sive possessionibus aliorum hominum dictorum decani et capituli, qui sunt vel erunt in posterum de condicione et manu mortua ecclesie Parisiensis; hoc etiam adjecto, quod homines sive hospites ecclesie Parisiensis justiciabiles per decanum et capitulum Parisiense non trahent ipsi vel heredes eorum, sive qui causam habebunt ab eis vel qui possessiones predictas sive aliquas earum quocumque titulo vel modo habebunt, per se vel per alios, ad aliam justiciam secularem sive forum quam ad justiciam sive forum decani et capituli Parisiensis. Voluerunt insuper et concesserunt predictus Vincentius, nomine suo, et dictus Thomas, nomine dictorum liberorum suorum sive successorum ipsorum ac heredum eorumdem et pro omnibus qui causam habebunt ab eis in masuris, hostisiis, terris et possessionibus predictis, quod omnes illi ad quos terre, vinee, hostisie et possessiones hujusmodi, ratione quarum eisdem decano et capitulo tenentur, ut dictum est, ad talliam hujusmodi et decimam numeratam et ad alia jura predicta, prout superius est expressum, teneantur ad dictam talliam necnon et ad decimam numeratam et ad jura omnia et singula supradicta; hoc adjecto, quod dicti Vincentius, Henriotus, Perrotus et Avelota hujusmodi libertate non gaudebunt, quousque solverint viginti quatuor libras Paris. dictis decano et capitulo, quas pro manumissione hujusmodi solvere tenentur ad terminos infrascriptos, preterquam in matrimonio, videlicet quod ubi voluerint poterunt se maritare. De qua summa pecunie jam solverunt quatuor libras Paris.; residuum vero dicte pecunie tenentur solvere in modum qui sequitur, videlicet septem libras Paris. ad instans festum hyemale beati Martini, et sex libras Paris. ad sequens festum hyemale beati Martini, anno revoluto, et septem libras Paris. ad aliud subsequens festum hyemale beati Martini, sicut confessi sunt coram nobis. Preterea, de omnibus et singulis supradictis tenendis et inviolabiliter observandis, obligaverunt et oneraverunt se, videlicet dictus Vincentius pro se et dictus Thomas, nomine dictorum liberorum suorum, et pro ipsis et omnes heredes suos, qui pro tempore fuerint, et quoslibet alios successores suos et eos qui causam habebunt ab eis, et etiam quascumque possessiones ipsorum dicti territorii sive justicie et districtus ecclesie Parisiensis, sub prestito juramento ab eisdem Vincentio et Thoma, nomine quo supra, tactis sacrosanctis Evangeliis necnon et fide prestita corporali, non obstante prescriptione longissimi temporis vel aliquo privilegioindulto vel indulgendo a quocumque. In cujus rei testimonium et munimen, ad petitionem dictorum Vincentii et Thome, nomine quo supra, sigillum curie Parisiensis presentibus litteris duximus apponendum. Datum anno Domini millesimo ducentesimo octogesimo, mense aprili.

In nomine sancte et individue Trinitatis, amen. Ludovicus, Dei gratia, rex Francorum et dux Aquitanorum, omnibus in perpetuum. Dignum prorsus esse decernimus... Quo nimirum intuitu, dilectissimi nostri Teobaldi, venerabilis Parisiorum episcopi, justis postulationibus, debita benignitate, gratum impertientes assensum, exactionem et talliam, quam post obitum predecessoris sui Stephani, pie recordationis episcopi, in terris ejusdem episcopatus nos fecisse meminimus, sibi et successoribus suis episcopis in perpetuum condonamus; et ne in posterum, vel per nos vel per aliquem successorum nostrorum, aliquatenus requiratur, per presentis preceptum pagine, regia prorsus auctoritate, concedimus et confirmamus: sub ea tamen exceptione, ut, quando episcopium in manus regias devenerit, consuetudinarios redditus et talliam, statuto tempore, episcopo debitam, ministeriales nostri et successorum nostrorum, ex regio mandato, possint accipere, ac sine contradictione ecclesie Parisiensis habere. Ac ne etiam tallie illius summa , ad gravamen ecclesie , supra modum ullis occasionibus augeatur, certa sub assigillatione statuimus ac modis omnibus inhibemus, ne numerum sexaginta librarum excedat. Quod ut ita perpetue stabilitatis, etc. Actum Parisius, anno ab incarnatione Domini MCXLVII.

Universis presentes litteras inspecturis, G. decanus totumque capitulum Parisiense, salutem in Domino. Notum facimus quod, coram nobis constitutus, dominus Gilebertus dictus de Parvo Ponte, canonicus ecclesie Sancti Stephani de Gressibus Parisiensis, asseruit et confessus est se teneri ecclesie memorate sancti Stephani, pro fundatione prebende quam obtinet in eadem ecclesia, in centum et quinquaginta libris Parisiensibus. In quarum siquidem centum et quinquaginta librarum solucionem et recompensationem, idem canonicus dedit et ex nunc in perpetuum concessit predicte ecclesie, ad opus prebende sue predicte, quandam domum ipsius presbiteri de novo edificatam, sitam Parisius, in Magno Vico per quem itur ad Sanctum Stephanum predictum, contiguam domui que fuit quondam archidiaconi de Burs in Hyspania, ex una parte, et domui ipsius Gileberti, ex altera, que facit cugnum vici; item, tria arpenta vinee, sita in sabulis prope ecclesiam Beate Marie de Campis Parisiensis, in censiva nostra; item, quandam grangiam, sitam apud Murellos, et duas magnas cuppas; item, dimidium arpentum vinee, situm apud Yvriacum, in censiva Sancti Marcelli Parisiensis, et quinque arpenta terre arabilis, site prope magnum ulmum de Vitriaco, in censiva Sancti Eligii Parisiensis. Et promisit idem Gilebertus, fide data in manu nostra, stipulatione sollempni interjecta, quod ipse quoddam celarium construi faciet, suis propriis sumptibus et expensis, in domo superius nominata, ad opus prebende sue predicte... Datum anno Domini millesimo ducentesimo sexagesimo quinto, mense julio.

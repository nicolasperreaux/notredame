Omnibus presentes litteras inspecturis, officialis curie Senonensis, in Domino salutem. Notum facimus quod, coram nobis constituti, Guillelmus de Sancto Mederico, armiger, et Gila, ejus uxor, relicta Theobaldi de Macello, quittaverunt in perpetuum et se quittasse in perpetuum recognoverunt Johanni, Petronille et Ysabelli, liberis dicte Gile, ex ipsa et dicto defuncto Theobaldo procreatis, nec non Johanni, dicte Petronille, et Guiardo, dicte Ysabellis, maritis, quicquid dicta Gila habebat et habere poterat, ratione dotis, dotalicii seu donationis propter nuptias, ac etiam ratione hereditatis vel conquestus, in herbergagio dicti defuncti Theobaldi, sito apud Macellum, ac etiam quicquid ipsa Gila habebat et habere poterat, racione dotis seu dotalicii, et in omnibus aliis bonis immobilibus dicti defuncti Theobaldi, ubicumque sint et quecumque, pro sexaginta solidis Parisiensibus, quos dicti liberi dictique Johannes et Guiardus, dicte Gile generi, quamdiu dicta Gila vixerit, annis singulis, in festo Omnium Sanctorum, decano et capitulo Parisiensi persolvent, ut dicebant dicti Guillelmus et Gila : videlicet, dictus Johannes viginti solidos Parisienses, dicta Petronilla et ejus maritus viginti solidos Parisienses, et dicta Ysabellis et ejus maritus viginti solidos Parisienses reddere et solvere tenebuntur, primo termino solvendi incipiente in festo Omnium Sanctorum, quod erit anno Domini mcclxxviii; promittentes per fidem suam, in manu nostra prestitam, dicti Guillelmus et Gila, quod contra quittacionem hujusmodi per se vel per alium non venient in futurum, etc. Datum anno Domini mcc septuagesimo septimo, die lune ante festum beate Marie Magdalene.

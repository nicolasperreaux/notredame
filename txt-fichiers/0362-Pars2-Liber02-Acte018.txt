In nomine Domini Dei eterni et Salvatoris nostri Jhesu Christi, Hludovicus, misericordia Dei rex. Si ecclesiasticis negociis, etc. Noverit igitur omnium fidelium sancte Dei Ecclesie nostrorumque presens et futura sagacitas, quoniam Adelaidis, karissima nostra conjunx, et Gauzlinus, venerabilis abbas, ad nostram accedentes mansuetudinem, deprecati sunt, ut, in nostre mercedis augmentum semperque virginis intemerate genitricis Marie emolumentum, Ingelvino, venerabili Parisiacensis urbis episcopo, et sue ecclesie, que est in honore sancte Marie matris Domini edificata, per nostrum denuo preceptum, patris nostri imitantes liberalitatem, abbatiam Sancti Eligii, que est infra muros Parisii civitatis, ad jus ecclesiasticum habendam et ab ipso et ab omnibus successoribus suis eternaliter possidendam reconderemus. Quorum precationibus adquiescentes, et libentius id concessimus quo nostre utilitati amplius profuturum perspeximus. Sed et jam dictus venerabilis episcopus lngilvinus deprecatus est, ut, ex ipsa abbatia quandam villulam que vocatur Gentiliacus, cum ecclesia et omnibus ad eandem villulam pertinentibus , memorate sue matri ecclesie, ad luminaria, per hoc ipsum nostre auctoritatis preceptum, perpetualiter habendam concederemus; cujus etiam preces spernere noluLmus. Unde, ob Domini nostri Jhesu Christi sueque genitricis amorem, nostre concessionis iterum fieri preceptum et jam dicto Ingilvino, venerabili episcopo, atque sue matri ecclesie dari jussimus, per quod supradictam abbatiam cum omnium suarum rerum integritate, tam ipse quam et omnes post eum futuri pontifices libere teneant, sicut a genitore nostro institutum est, et more ecclesiastico perhenniter possideant; eo scilicet ordine sicut et alias res que eidem matri ecclesie concesse habentur. Verum prefatam villulam Gentiliacum proprie ad luminaria jugiter teneat. Quam volumus ut nullus episcoporum per accedentia tempora ad suam proprietatem detentet, aut alicui dare presumat, sed tantum ad luminaria deserviat, eo siquidem pacto, ut diem a Domino nobis concesse unctionis, que est vi idus decembris, et diem nostri futuri obitus presul memoratus atque sui successores, sub continua orationum missarumque assiduitate, cum omni clero sibi commisso, celebret, et refectiones in jam dictis diebus in utraque congregatione studiosissime peragantur. Ceterum, pro presenti utri usque ecclesie emolumento, a nobis restabilito, omnis presul pro nobis, conjuge et prole, regnique statu Domini misericordiam indesinenter exorare procuret. Et ut hec nostre denuo reconfirmationis auctoritas per omnia tempora inviolabiliter conservetur, manu propria subterfirmavimus et anulo nostro insigniri jussimus. Wlfardus notarius, ad vicem Gozlini, recognovit et subscripsit preceptum hujus exemplarie. Datum mi nonas aprilis, indict. xi, anno i regni domini Hludovici, gloriosissimi regis. Actum Parisius civitate, in Dei nomine feliciter, amen.

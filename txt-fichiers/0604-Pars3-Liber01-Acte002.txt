Universis presentes litteras inspecturis, Reginaldus Parisiensis, Guillelmus Aurelianensis et Guido Autisiodorensis, Dei gracia, episcopi, salutem in Domino. Noveritis nos litteras reverende Blanche, Francorum regine, et capituli Parisiensis recepisse et vidisse in hec verba :. Blancha, Dei gratia Francorum regina, etc... Noveritis quod bene placet nobis ut dilecti nostri venerabiles patres Reginaldus Parisiensis, Guillelmus Aurelianensis et Guido Autisiodorensis, Dei gracia, episcopi, super tallia quam capitulum Parisiense petit ab hominibus de Orliaco de plano veritatem inquirant, per se vel per alios bonos quibus hoc duxerint committendum. Et si, facta inquesta, dicti episcopi dixerint capitulum in tallia jus habere, quia dicti homines in hoc consenserunt coram mandato et consilio nostro, ea que dicti episcopi super hoc dixerint faciemus ab eis teneri et servari. In cujus rei memoriam, etc... Actum Parisius, anno Domini m cc quinquagesimo secundo, mense novembri. Item: Universis presentes litteras inspecturis, decanus et capitulum Parisiense, salutem in Domino. Noveritis quod, cum nos peteremus talliam ab hominibus nostris de Orliaco, et aliquibus videretur quod nos injuriaremur eisdem, nos, volentes omnem sinistram suspicionem vitare, voluimus et concessimus quod venerabiles patres Parisiensis, Aurelianensis et Autisiodorensis episcopi de quasi possessione nostra super dicta tallia de plano inquirant, et dictum suum proferant infra diem dominicam post festum beati Andree; promittentes quod dictum eorum fideliter servabimus. Datum anno Domini m cc l secundo, die dominica in crastino beati Clementis. Nos vero, facta inquesta per testes, tam a capitulo quam a dictis hominibus productos, super dicta tallia, communicato bonorum virorum consilio, dicimus capitulum Parisiense esse in possessione vel quasi predictos homines de Orliaco talliandi pro negociis Parisiensis ecclesie, ettiam aliis quam pro exercitu domini regis. In cujus rei memoriam et testimonium, sigilla nostra presentibus litteris duximus apponenda. Actum et datum anno Domini m cc quinquagesimo secundo, die dominica in crastino beati Andree apostoli.

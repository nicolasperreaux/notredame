Beatus qui intelligit super egenum et pauperem, quia in die adversitatis potenter a Domino liberabitur. In Christi igitur nomine, tam futuris quam presentibus innotescat, quod ego, Barba Aurea, Dei gracia Parisiensis ecclesie decanus, et universum ejusdem ecclesie capitulum, consilio venerabilis episcopi nostri Mauricii, in capitulo nostro, communi omnium assensu, ad remissionem omnium peccatorum nostrorum, constituimus, quod quicumque canonicus ecclesie nostre decesserit vel prebende sue quocumque modo abrenunciaverit, post ejusdem decessum vel abrenunciationem, hospitale Beate Marie, quod est ante portam ecclesie ejus, culcitram cum pulvinari et lintheaminibus, omni occasione et contradictione remota, ad opus pauperum, habeat. Si vero mansionarius in civitate non fuerit, vel ibi lectum non habuerit, valens xx solidos, de suo accipiatur, donec predicta integre eidem hospitali restituantur. Item, si quis majoriam ad ecclesiam pertinentem susceperit, similiter culcitram cum pulvinari et lintheaminibus eidem hospitali, nostra institucione incontinenti donare cogatur. Quod, ne possit a posteris infirmari, sigilli nostri impressione et nominum nostrorum subscriptione firmavimus. S. Barbe Auree decani. S. Alberti precentoris. S. Gormundi archidiaconi. S. Simonis archidiaconi. S. Girardi archidiaconi. S. Roberti succentoris, sacerdotis, etc. Actum autem publice Parisius, in capitulo, anno ab incarnacione Domini m c lx viii, Lodovico rege regnante, Mauricio episcopo existente. Data per manum Petri cancellarli.

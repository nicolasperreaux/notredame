In nomine Patris et Filii et Spiritus Sancti. Amen. Ego Michael decanus totumque capitulum ecclesie Beate Marie Parisiensis, notum fieri volumus universis, presentibus et futuris, nos vendidisse Nicholao sacerdoti, concanonico nostro, pro quadraginta duabus libris, quamdam domum Beate Marie, juxta aulam domini regis sitam, domui Fulconis cordubanarii contiguam, quam habueramus de quodam eschaamento, et de ea investivimus eum. Ad peticionem quoque ipsius, de eadem investivimus Malignum, fratrem ejus, post decessum ipsius illam quiete possessurum. Jam vero dictus N., intuitu Dei et pro salute anime sue, prefatam domum dedit in elemosinam ecclesie Beate Marie, post decessum suum et fratris sui predicti Maligni habendam; hoc sibi retento, ut in dispositione sua esset, ut, in quoscumque usus ecclesie vellet, locaretur. Actum publice in nostro capitulo, anno Verbi incarnati mcxciii. Signum Michaelis decani. S. Petri, cantoris. S. Mauricii, S. Osmundi, S. Haymerici, archidiaconorum. S. Galonis succentoris... Data per manum magistri Petri Pictavensis, cancellarii. Nec est pretereundum, quod sepedictus N. et, post ipsum, frater ejus xii denarios nobis annuatim distribuere tenebuntur.

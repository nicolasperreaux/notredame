In nomine Patris et Filii et Spiritus Sancti, Amen. Anno Domini mcc quinquagesimo octavo, mense junio, proponente in jure, coram nobis, Bartholomeo de Castris, procuratore decani et capituli Parisiensis et prioris de Duogilo, nomine procuratorio eorumdem, contra Petrum Maulium, Johannem Lagrue, Petrum de Manerio, Guiardum dictum Barbaren, Robertum de Chantepie, Stephanum Mauchael, Rogerum le Guedron et Houdouinum de Chantepie, quod ipsi tenent terras in decimaria decani et capituli Parisiensis, prioris de Duogilo predictorum, et abbatis et conventus Sancti Victoris Parisiensis, apud Sarcelles, in quibus terris fecerunt et faciunt guedam; de qua gueda non solverunt decimam a viginti annis citra, cum ipsi et alii vicini eorum solvant decimam dictis decano et capitulo, priori et abbati et conventui Sancti Victoris de omnibus terris quas habent in decimaria eorumdem decani, capituli, prioris, abbatis et conventus; et ideo, petente dicto procuratore, nomine procuratorio decani et capituli prioris predictorum, predictos Petrum, Johannem, Petrum de Manerio, Guiardum, Robertum, Stephanum, Rogerum et Houdouinum condempnari et condempnatos compelli ad reddendum dictis decano et capitulo et priori decimam dicte guede annis singulis in posterum, quandocumque contigerit guedam fieri in decimaria supradicta; petente etiam dicto procuratore arreragia decime dicte guede a dictis viginti annis, vel saltem valorem eorumdem quem estimat centum libras Parisienses; lite super premissis legitime contestata, juratoque de calumpnia seu de veritate dicenda, confessionibusque parcium coram nobis in jure factis, attentis et consideratis omnibus que nos de jure movere poterant et debebant, die ad audiendum jus partibus assignata, dictoque procuratore et dictis Petro de Manerio et Guiardo Barbaren, procuratoribus aliorum hominum, nomine procuratorio pro eisdem personaliter et pro se comparentibus in jure coram nobis, et jus sibi dari instanter petentibus, communicato bonorum et virorum peritorum consilio, sententialiter in scriptis condempnavimus prefatos homines ad reddendum dictis decano et capitulo et priori de Duogilo, pro rata que ipsos decanum et capitulum et priorem contingit, scilicet decano et capitulo pro quarta parte, et priori pro quarta parte, decimam guede, singulis annis in posterum, quando contigerit guedam fieri in decimaria decani et capituli et prioris predictorum, nec non ad reddendum dictis decano et capitulo et priori, videlicet dictum Petrum Maulion decimam guede unius arpenti de uno anno, pro qua gueda de dicto anno confessus fuit se viginti solidos habuisse; item, dictum Guiardum Barbaren ad reddendum decimam guede quinque arpentorum de octo annis, de quibus quinque arpendis confessus fuit se habuisse singulis annis dictorum octo annorum, de quolibet arpento videlicet viginti solidos Parisienses; item, dictum Johannem ad reddendum decimam guede duorum annorum de duobus arpentis, pro cujus valore confessus fuit se habuisse sexaginta solidos Parisienses; item, Petrum de Manerio ad reddendum decimam quinque arpentorum guede de viginti annis citra, de qua gueda confessus fuit se habuisse quolibet anno pro quolibet arpento viginti solidos Parisienses; item, Stephanum Mauchael ad reddendum decimam guede trium arpentorum de tribus annis, pro quibus habuit quolibet anno de quolibet arpento viginti solidos, ut confessus est; item, Rogerum le Guedron ad reddendum decimam quinque arpentorum guede de quinque annis, de quibus recognovit se habuisse de quolibet arpento quolibet anno viginti solidos Parisienses; item, et Houdouinum de Chantepie ad reddendum decimam quatuor arpentorum guede uno quarterio minus de sexdecim annis, de quibus confessus est habuisse quolibet anno pro quolibet arpento viginti solidos Parisienses. Actum et datum anno et mense predictis.

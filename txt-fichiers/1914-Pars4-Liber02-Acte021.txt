Universis presentes litteras inspecturis, Herveus, dominus Caprosie, salutem. Orta questione inter nos, ex parte una, et reverendum patrem R., Dei gratia Parisiensem episcopum, ex altera, super collatione capellanie de Feritate, vacantis ad presens, in cujus possessione vel quasi fuerunt, ut dicebamus, predecessores nostri domini Caprosie presentandi, tanquam patroni, quociens ea vacaverit, personam ydoneam episcopo Parisiensi ad eam; dicto reverendo patre in contrarium asserente ipsius institutionem et collationem ad eum, loci episcopum, pertinere de jure communi, et pro eo quod erat in suo feodo constituta, necnon pro eo quod, sicut intellexerat idem pater, inter predecessorem suum, ex una parte, et bone memorie Guidonem, olim dominum Caprosie, cujus sumus heres, ex altera, super hoc, vacante eadem, alias contentio mota fuit, et post modum sic sopita: Quod idem Guido, quamdiu viveret, eandem conferret, seu ad eam Parisiensi episcopo personam ydoneam presentaret, et, eodem sublato de medio, ipsius capellanie collatio ad Parisiensem episcopum, loci ordinarium, pleno jure perpetuo deveniret; tandem, dictus pater, nostris supplicationibus favorabiliter annuens, non de jure quod nobis competeret, sed ex mera gratia speciali, Johannem Poulin, clericum, a nobis presentatum eidem ad capellaniam predictam liberaliter hac vice recepit et sibi contulit, propter Deum, jure suo et nostro in omnibus semper salvo; ita quod ex presentatione nostra eidem vel successoribus suis, ista vice, prejudicium nullum fiat, nec nobis, propter hoc, jus aliquod acquiratur. In cujus rei testimonium, eidem patri litteras nostras patentes tradidimus, sigilli nostri munimine roboratas. Datum anno Domini mcclx quarto, die jovis post festum apostolorum Petri et Pauli.

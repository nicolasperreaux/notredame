Universis presentes litteras inspecturis, curie Parisiensis, Johannis, Petri et Gaufridi, Parisiensis ecclesie archidiaconorum, officiales, salutem in Domino. Notum facimus quod, in nostra presencia constitute, persone inferius nominate de Civilliaco et de Laico recognoverunt sponte et ex certa sciencia confesse sunt, quod venerabiles viri decanus et capitulum Parisiense easdem personas et alias pro quibus se obligaverunt, ut in presentibus continetur, tam homines quam feminas de corpore et servilis condicionis ecclesie Beate Marie Parisiensis, et omnes heredes quos habent ac legittimo de propriis corporibus in posterum procreaverint, manumiserant ab omni jugo servitutis et manus mortue, sub condicionibus et modis inferius insertis et adjectis, de voluntate omnium personarum inferius nominatarum, tunc coram nobis presencium, non tamen causa onerande libertatis; et ipsis decano et capitulo, sibi et successoribus suis retinuisse, ipsis personis tunc coram nobis presentibus et expresse consencientibus, pro se et pro aliis pro quibus se obligaverunt, ut in presentibus continetur, in eisdem personis et heredibus suis et rebus eorum, ad quemcunque locum se transferant in terra et justicia eorumdem, videlicet, honorem, debitam reverenciam et ea que solent liberti patronis suis debere, necnon et talliam ad placitum ipsorum decani et capituli et successorum eorum singulis annis, dum tamen in terra ipsorum decani et capituli hostisias vel possessiones habuerint seu fuerint residentes, non obstante prescriptione longissimi temporis seu aliquo privilegio indulto et indulgendo a quocumque. Item, census omnes quos debebant ipsis decano et capitulo, tenebuntur ipse persone manumisse et heredes sui sive successores, et illi ad quos bona racione quorum census debentur, quocumque titulo, devenerint, qui pro tempore fuerint, ipsis decano et capitulo et successoribus eorum singulis annis in posterum reddere et solvere; insuper redditus, decimas numeratas, corveias, redibiciones et omnes alias consuetudines et jura, prius debitas et debita eisdem decano et capitulo et eorum successoribus, ut ante manumissionem hujusmodi faciebant, reddere tenebuntur. Item, voluerunt eedem persone et expresse consenserunt, nomine suo et heredum suorum et nomine illorum pro quibus, ut in presentibus continetur, se obligaverunt, quod nec ipse nec heredes sui possint petere possessiones aliquas jure proximitatis consanguineorum suorum, dummodo fuerint condicionis et de manu quemcumque titulum alium sive modum, nisi de licencia ipsorum decani et capituli vel successorum eorum petita et obtenta ab eisdem extitit inter ipsos decanum et capitulum et personas easdem, prout ipse asseruerunt et recognoverunt coram nobis, quod, si aliquid deveniret eis seu illis pro quibus se obligaverunt, ut in presentibus continetur, ex caduco alicujus consanguinei vel consanguinee qui essent de manu mortua ipsorum decani et capituli, tenentur illud vendere infra annum tali qui sit de manu mortua ipsorum; alioquin, post annum, ipsi decanus et capitulum vel successores eorum poterunt dictum caducum in manu sua capere, ut proprium. Item, quod homines ecclesie Parisiensis justiciabiles decano et capitulo non trahent per se vel per alium, ad aliam justiciam quam ad justiciam sive forum capituli, quamdiu capitulum vel eorum mandatum parati fuerint eisdem justiciam exhiibere. Insuper, recognoverunt eedem persone, nomine suo et heredum suorum sive successorum et nomine illorum pro quibus se obligaverunt, pactum esse et conventum inter ipsas et dictos decanum et capitulum, ac ab ipsis spontanea voluntate, ex certa sciencia, esse concessum in dacione hujusmodi libertatis, quod ipsi et heredes sui dictis decano et capitulo et successoribus eorum tenentur et tenebuntur solvere et reddere rectam decimam numeratam, per servientem seu servientes ipsorum decani et capituli, tam de terris, vineis acquisitis quam acquirendis, quam etiam aliis quas habent et habiture sunt, tam ipse quam heredes sui in decimacione dictorum decani et capituli : videlicet, sextam decimam partem sive mensuram vini in cuppa numeratam de mera gutta, et similiter de pressoragio sextam decimam partem, et de ybernagio, veciis, leguminibus et alio quolibet genere bladi undecimam partem sive gerbam in campo numeratam per servientem vel servientes, ut superius est expressum. Jurabunt autem, annis singulis, in capitulo, serviens seu servientes qui deputabuntur ex parte capituli ad predictam decimam numerandam, quod ipsi fideliter et diligenter intendent ad decimam predictam numerandam, et pro capitulo et pro hominibus antedictis. Voluerunt etiam et concesserunt predicte persone, nomine suo et heredum suorum sive successorum suorum et nomine illorum pro quibus se obligaverunt, ut in presentibus continetur, quod omnes illi ad quos terre, vinee et hostisie ipsarum, ratione quarum eisdem decano et capitulo tenentur, ut dictum est, ad talliam seu decimam numeratam, prout dictum est, quocumque titulo devenerint, teneantur, sicut et ipse, ad talliam et decimam memoratam; salvis nichilominus sepedictis decano et capitulo et eorum successoribus omnibus aliis redditibus, corveiis, omni justicia, destrictu, consuetudinibus et aliis juribus quibuscumque, excepto quod ab omni jugo servitutis et manus mortue sunt specialiter liberati, prout superius est expressum. Preterea de hiis omnibus et singulis supradictis tenendis et inviolabiliter observandis, se obligaverunt infrascripte persone, tam coram nobis quam coram clerico nostro jurato, ad hoc a nobis specialiter destinato, cui fidem adhibemus, presentes, et honeraverunt se et omnes heredes suos, qui pro tempore fuerint, et quoscumque alios successores et eciam possessiones quascumque, prestito sacramento ab eisdem, tactis sacrosanctis Evangeliis necnon et fide prestita corporali; et promiserunt sub fide et juramento predictis, et se obligaverunt, quod ea omnia et singula supradicta ab aliis predictis, pro quibus se obligaverunt, facient et procurabunt inviolabiliter observari. Predictarum vero personarum manumissarum, ut dictum est, nominatim nomina sunt hec, videlicet : Andreas, major de Civilliaco; Agatha, ejus uxor, et ceteri. Actum anno Domini m cc quinquagesimo octavo, mense januario.

Universis presentes litteras inspecturis, H., Parisiensis archidiaconus, in Domino salutem. Universitati vestre notum facimus, quod, in nostra presentia constitutus, Radulphus de Meanla, miles, asseruit quod ipse habebat viginti septem solidos, tribus obolis minus, Parisienses annui census in feodo domini Parisiensis, et quoddam feodum, situm juxta Sanctum Bonitum, quod similiter tenebat a domino Parisiensi, quod Guillelmus Barbete, civis Parisiensis, nunc tenebat ab eo. Predictos autem viginti septem solidos, tribus obolis minus, et omne jus et dominium quod habebat in predicto feodo, et eciam quicquid in eodem feodo habebat vel habere poterat, recognovit coram nobis se reverendo patri Guillelmo, divina permissione Parisiensi episcopo, vendidisse, pro quinquaginta libris Parisiensibus, suis quittis et sibi jam solutis, ut confessus est coram nobis... Ad hec Richeudis, uxor dicti militis, et nobilis mulier Sebilia, mater ipsius, in nostra presentia constitute, dictam vendicionem voluerunt, laudaverunt et concesserunt... Conventum autem fuit in dicta venditione, quod, si contingeret eandem vendicionem, ratione proximitatis vel alio modo, evinci vel retrahi, quod dominus Parisiensis quintum haberet in vendicione memorata. Actum ad peticionem dicti militis et uxoris ac matris ipsius, anno Domini millesimo ducentesimo tricesimo sexto, mense marcio.

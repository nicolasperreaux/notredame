Odo, Dei gratia Parisiensis episcopus, omnibus presentes litteras inspecturis in Domino salutem. Notum facimus quod, cum inter nos ex una parte, et priorem et conventum de Dyogilo ex altera, questio verteretur super jure parrochiali Vallis Derlandi, quod nos ad dispositionem nostram, prior vero ad ecclesiam Sancti Petri de Gonessa, que ad eorum donationem pertinere dinoscitur, tanquam ad parrochialem ecclesiam pertinere dicebat; tandem in hunc modum pacificata est et sopita. Quod nos jus parrochiale ville predicte dictis priori et monachis et ecclesie Sancti Petri de Gonessa quitavimus et concessimus, ita quod presbyter Sancti Petri de Gonessa ipsius loci curam habebit, et ibidem omnia jura parrochialia percipiet, salvo, ad opus monachorum, eo quod inferius continetur. Licebit autem priori et monachis in loco predicto, si voluerint, edificare capellam in qua per unum aut duos aut plures de monachis suis facient celebrari, salvo in omnibus parrochiali jure presbytero Sancti Petri de Gonessa : scilicet quod idem presbyter habebit visitationes, confessiones, sepulturas, nuptias, purificationes, baptisteria, oblationes presentis mortui et quinque sollempnitatum annualium, in quibus sollempnitatibus nullum parrochianorum monachi admittent ad missam, Natalis videlicet, Pasche, Pentecostes, festivitatis Omnium Sanctorum et natalis apostolorum Petri et Pauli; et omnia alia jura parrochialia, salvo eo quod omnes oblationes alias ad manus monachorum in predicta capella quibuslibet diebus aliis proventuras, sine contradictione, monachi percipient. Preterea decimam de Gonessa et de Valle Derlandi, cum reportagio decime, prefatis priori et monachis et ecclesie de Dyogilo confirmamus, sicut eam hactenus juste et pacifice habuisse noscuntur. Verum, pro quietatione predicta, dederunt nobis prefati prior et conventus unum modium bladi in decima sua de Gonessa , in grangia sua de Gonessa annuatim et perpetuo percipiendum, ad mensuram de Gonessa, infra festum Omnium Sanctorum, dimidium videlicet modium melioris hyvernagii quod erit in grangia, et dimidium modium avene. Et sciendum quod, cum modium illumbladi cuicumque ecclesie voluerimus assignare possimus et conferre in perpetuum, nos eundem modium, de assensu et voluntate predictorum prioris et conventus, assignavimus in perpetuum et contulimus ecclesie Sancte Genovefe de Monte Parisiensi. Quam assignationem et donationem predicti prior et conventus ratam habentes, se obligaverunt ecclesie Sancte Genovefe de prefato modio bladi solvendo in perpetuum, et nos de illo modio quitavimus in perpetuum eosdem priorem et monachos. In cujus rei firmitatem, presentem cartam sigilli nostri fecimus muniri. Actum anno M CC V.

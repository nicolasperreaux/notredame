Petrus, Dei gratia Parisiensis episcopus, etc. Notum facimus quod, cum contentio verteretur inter dilectos nostros M. decanum et capitulum Sancti Marcelli Parisiensis ex una parte, et Ph. Matricularium, canonicum Parisiensem, ex alia, super commutatione sex denariorum de censu cujusdam terre, quam idem Pb. ab ecclesia Sancti Marcelli tenebat, juxta molendinum Beate Marie Parisiensis qui appellatur Crollebarbe, tandem, nobis mediantibus, inter eos talis compositio intercessit : quod illum totum quod inclusum est muris, ex parte molendini, cum ipsis muris, quitum et liberum, quantum pertinet ad prefatam ecclesiam, remanet prefato Ph.; ita quod ex hoc Ph. suam poterit per omnia facere voluntatem, et ecclesia Sancti Marcelli nichil ibidem in censu, justitia, dominio seu jure quolibet poterit de cetero reclamare. De toto autem residuo terre que est extra muros sex denarios censuales ecclesie Sancti Marcelli persolvet dictus Ph. et quicumque terram illam post ipsum tenebit. Justitia quidem et dominium et etiam quicquid juris in illo residuo habebat prius ecclesia Sancti Marcelli, penes ipsam penitus remanebit. In cujus rei memoriam, etc. Actum anno Domini Mccxini, mense decembri, pontificatus nostri anno septimo.

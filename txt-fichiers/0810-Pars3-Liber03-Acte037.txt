Universis presentes litteras inspecturis, officialis curie Parisiensis, salutem in Domino. Notum facimus quod, in nostra presentia constituti, Johannes de Plesseyo clericus et Guillelmus dictus Boscheron, ejus frater, recognoverunt in jure, coram nobis, se ad firmam seu ad admodiationem recepisse et habuisse a venerabilibus viris decano et capitulo Parisiensi, usque ad novem annos proximo venturos et continue computandos, arpentum et dimidium terre arabilis in una pecia, sita apud Plesseyum, in territorio de Spina, juxta terram Philippi dicti Moitet et terram que fuit defuncti Odonis de Alneto, ad campi partem, pro duobus sextariis bladi mixtolii, solvendis ex parte dictorum Johannis et Guillermi fratrum dictis decano et capitulo Parisiensi, vel eorum mandato, aput Parisius, ad horreum ipsorum, singulis annis, ad festum beati Dyonisii, durante firma predicta, sumptibus et periculo Johannis et Guillermi predictorum : tali modo, quod dicti Johannes et Guillermus predictas terras excolent aut excoli facient, bene et fideliter, de omnibus factionibus, temporibus competentibus, prout decet, et quod non desesonabunt easdem, et quod predictas terras de suo fumabunt semel in dictis novem annis, videlicet in quinto anno vel tardius, si voluerint, ad arbitrium bonorum; et promiserunt... Datum anno Domini millesimo ducentesimo septuagesimo primo, die lune post Reminiscere.

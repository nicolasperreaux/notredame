Universis presentes litteras inspecturis, Willelmus abbas totusque conventus Sancti Petri Fossatensis, salutem in Domino. Notum facimus quod, cum Isabella et Avelina, filie Fredonis de Domibus, essent femine de corpore capituli Parisiensis, et Petrus de Melli et Petrus de Domibus essent homines nostri de corpore, nos, intuitu caritatis, concedimus quod dictus Petrus de Melli predictam Isabellam accipiat in uxorem, et dictus Petrus de Domibus predictam Avelinam accipiat in uxorem; ita tamen quod predicti Petrus de Melli et Isabella, ejus uxor, sint in perpetuum homines de corpore predicti capituli Parisiensis, et omnes qui gignentur ab eis; predicti quoque Petrus de Domibus et Avelina, ejus uxor, sint in perpetuum homines nostri de corpore, et omnes qui gignentur ab eis. Capitulum vero Parisiense in hoc unanimi voluntate consensit. In cujus rei memoriam et testimonium, has litteras fecimus sigillorum nostrorum munimine roborari. Actum anno Domini mccxxxvi, mense maio.

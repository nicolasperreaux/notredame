Philippus, Dei gracia Francorum rex, universis presentes litteras inspecturis, salutem. Cum lis mota fuisset in curia nostra inter dilectum et fidelem nostrum episcopum Parisiensem, magistrum, fratres et sorores domus Dei de Gonnessia, ex una parte, et dilectum nostrum Bertaudum dictum Gaudion, ex altera, ratione gubernationis et administrationis dicte domus, quam dictus Bertaudus dicebat ad ipsum pertinere, virtute certarum litterarum nostrarum, eidem per nos super hoc concessarum, notum facimus quod dictus Bertaudus, in curia nostra presens, destitit penitus ab administratione predicta. Quocirca, nobis placet et volumus quod, donec procurator noster de premissis ad plenum fuerit informatus, dictus episcopus magistrum seu gubernatorem ibidem instituere valeat, prout sibi videbitur faciendum, salvo jure nostro, et quod per hoc nullum prejudicium nobis generetur; gentibus dicti episcopi in hiis consentientibus expresse. Datum Parisius, in parlamento nostro, die secunda aprilis, anno Domini millesimo trecentesimo tricesimo nono, sub nostro novo sigillo. Sic signata: Hangest. Per cameram dupplicata.

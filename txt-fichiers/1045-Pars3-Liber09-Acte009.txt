Ego Blancha, comitissa Trecensis palatina, notum facio omnibus ad quos littere iste pervenerint, quod ego concessi viris venerabilibus decano et capitulo Parisiensi, ut eis liceat extirpare et ad terram arabilem reducere omnia nemora pertinencia ad preposituram Roseti, et ibidem, si placuerit eis, villam seu villas vel domos construere, salvo, tam in villa seu villis vel domibus quam in terris, in omnibus nobis et heredibus nostris, Campanie comitibus, jure et custodia, sicut nos et antecessores nostri, domini Campanie, hactenus in villis et terris antiquis adjacentibus Roseto habuisse noscuntur. Cum autem villa Roseti dominis Campanie procuracionem faciet haberi, eo modo quo hactenus consuevit, villa seu ville vel domus in predictis nemoribus constructe, si quas ibidem construi contigerit, cum aliis villis antiquis ad Rosetum pertinentibus, ville de Roseto subvenient. In cujus rei testimonium, presentes litteras sigilli mei munimine feci roborari. Actum anno Gracie m cc decimo, mense marcio.

B. permissione divina Parisiensis ecclesie minister indignus, omnibus presentes litteras inspecturis, salutem in Domino. Notum facimus quod, inter nos et venerabiles viros ac dilectos filios decanum et capitulum Parisiense, talis facta est ordinatio. Consentimus ut inter Guillelmum, filium majoris de Viceors, hominem nostrum de corpore, et Petronillam, filiam Balduini de Castaneto, militis, feminam ipsorum dictorum decani et capituli de corpore, et Aalesiam, filiam dicti majoris, feminam nostram de corpore, fiant matrimonia, si persone consenserint, sub hac forma : si Petronilla, filia predicti Balduini, prefato Guillelmo viro suo supervixerit, ipsa cum omnibus rebus suis ac liberis ex eodem Guillelmo susceptis erit dietorum decani et capituli; et si eam ante virum suum, sine liberis tamen, decedere contigerit, tota pars sua ad eosdem decanum et capitulum deveniet, racione caduci. Si autem predicti Guillelmus et Petronilla, durante matrimonio inter eos, in terra nostra aliquid acquisierint, partem conquestus illius, que ad eosdem decanum et capitulum, ratione caduci, devenerit, tenebuntur ponere infra annum extra manum suam a die obitus illius; ita quod homo vel homines nostri eam habebunt. Simili modo erit de predicto Guillelmo de Olliaco et Aalesia, filia prefati majoris, videlicet : si eadem A. prefato viro suo supervivat, etc... Hanc autem ordinationem sic concedimus, ut nullo modo nobis vel ipsis decano et capitulo prejudicet in futurum, nec trahatur ad consequentiam de aliis quod factum est de predictis ex gratia speciali. Actum anno Domini m ducentesimo vicesimo sexto, mense augusto.

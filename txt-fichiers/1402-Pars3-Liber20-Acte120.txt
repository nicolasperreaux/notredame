Universis presentes litteras inspecturis, G. decanus et capitulum Parisiense, salutem in Domino. Attendentes Parisiensem ecclesiam per defectum sustentationis et reparationis domorum claustralium, in quibus assequendis canonici Parisienses recepti prius posterioribus, per quoddam statutum a nobis quondam editum, dignoscuntur debere preferri, cujus occasione nonnulli, domibus prioribus in minus sufficienti statu dimissis, se ad alias transferebant, detrimentum non modicum sustinere; volentesque indempnitati ecclesie pro viribus subvenire, die veneris, in vigilia beati Thome apostoli, qua die canonici Parisienses, propter compotum camere, consueverunt plus solito in capitulo convenire, communi consensu, tractatu et deliberatione prehabitis, sic duximus concorditer ordinandum : Ut videlicet singulis annis, inter Pascha et festum nativitatis beati Johannis Baptiste, assumentur a nobis duo canonici ecclesie Parisiensis, qui, una cum decano nostro, vel eciam sine decano, si absens esset, vel si decano Parisiensis ecclesia careret, adhibitis lathomo et carpentario ecclesie Parisiensis juratis, domos singulas claustri inspicient diligenter; et, si quid fuerit reparandum vel emendandum, ipse decanus et duo canonici injungent canonico in cujus domo defectus inventus fuerit, vel ejus procuratori seu habitatori domus, ut infra certum terminum defectum hujusmodi reparet et emendet, secundum quod ipsi decanus et duo canonici aut major pars eorum, de consilio lathomi et carpentarii predictorum, decreverint faciendum. Quod si infra terminum domos alias vacantes optare sive assequi voluerit, nichilominus tenebitur solvere mandato capituli quantitatem pecunie quam decreverint solvendam propter defectum hujusmodi, in reparacionem ipsius domus per capitulum convertendam. Similiter, si, antequam aliquid super hoc decernatur, domum mutare voluerit, nichilominus defectum qui erit in domo quam dimittere voluerit, ad arbitrium ipsorum decani et duorum canonicorum, vel majoris partis, considerata tamen mora quam in ipsa domo fecerit, tenebitur emendare, solvendo pecuniam quam propter hoc adjudicaverint, termino ab ipsis prefigendo, absque dilacione qualibet, persolvendam, et in emendacionem seu reparacionem ipsius domus per capitulum implicandam. Quod si in premissis aut quolibet premissorum defecerit, contentus prioribus domibus, alias de cetero eligere non poterit nec optare, donec satisfecerit de premissis; et nichilominus capitulum ad fructus et proventus prebende sue libere se assignabit, et capiet de eisdem usque ad satisfactionem plenariam premissorum. In cujus rei testimonium, etc. Datum anno Domini millesimo ducentesimo septuagesimo quinto, mense decembri.

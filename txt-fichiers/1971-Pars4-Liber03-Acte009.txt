Ego Oddo, Sancte Virginis Genovefe minister, et ceteri fratres nostri, notum fieri volumus tam posteris quam presentibus, quod quondam ecclesie Parisiensis servum, Asonem nomine, dominis suis inconsultis, in fratrem recepimus. Sed, predicte Parisiensis ecclesie canonicis indignantibus et moleste ferentibus, in presentia venerabilium dominorum nostrorum Johannis Paparonis, Romane ecclesie legati, et Teobaldi, Parisiorum episcopi, promisimus eis, et sigilli nostri impressione firmavimus, quod deinceps nullum servorum suorum, ipsis invitis, reciperemus.

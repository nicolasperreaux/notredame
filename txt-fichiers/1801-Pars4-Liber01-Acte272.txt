Universis presentes litteras inspecturis, frater Herveus, Beate Marie Herivallis abbas humilis, Parisiensis diocesis, ordinis sancti Augustini, totusque ejusdem loci conventus, eternam in Domino salutem. Noverint universi quod, cum reverendus pater Reginaldus, Dei gratia Parisiensis episcopus, ecclesie nostre paupertati compaciens, ac animarum saluti, prout ad ipsum pertinet, providere volens, interveniente et accedente consensu Gileberti, presbyteri de Fossis, specialiter in hac parte, post decessum vel descessum ipsius presbiteri, nobis et monasterio nostro ecclesiam de Fossis, ad collationem ipsius pleno jure spectantem, in puram elemosinam concesserit perpetuo possidendam, cum universis et singulis pertinentiis ipsius, prout eam dictus Gilebertus et Fossis promittimus et tenemur per duos de canonicis nostris ydoneos et discretos facere deserviri post decessum vel descessum ipsius Gileberti. Dictus autem reverendus pater et ejus successores, qui pro tempore fuerint, personam religiosam, quam ad dictam parrochiam a nobis et successoribus nostris ipsi et ejus successoribus contigerit presentari, examinatione prehabita, de cura ipsius parrochie, prout est consuetudinis, investient, et per nos et nostros successores facient institui in eadem. Hec autem concessit nobis dictus reverendus pater, retentis sibi et successoribus suis omni jure synodatico, circata, juridictione et correctione in personam hujusmodi atque cura, et sexdecim solidis Parisiensibus, pro deportis et escasuris, dicto episcopo et successoribus ejus a nobis et successoribus nostris annis singulis reddendis, videlicet medietate in synodo sancti Remigii, et alia medietate in synodo paschali, et omnibus aliis que dicto episcopo et successoribus suis competere possunt et debent in suis subjectis, ratione ordinarie potestatis; salvis nichilominus in dicta ecclesia archidiacono Parisiensi et successoribus suis, qui pro tempore fuerint, procuratione, visitatione, synodo et circata, et octo solidis Parisiensibus sibi et successoribus suis annis singulis a nobis et successoribus nostris reddendis, pro deportis et escasuris ad synodos Parisius consuetos, videlicet in synodo sancti Remigii quatuor solidos, et in synodo paschali quatuor solidos, jurisdictione et omnibus aliis que sibi et successoribus suis competere poterant et debebant in dicta ecclesia, antequam nobis et successoribus nostris concederentur. Et promittimus per stipulationem sollempnem, quod contra ordinationem hujusmodi, per nos aut per alios, nullatenus imposterum veniemus; immo omnia et singula, prout superius sunt expressa, firmiter tenebimus et integre adimplebimus, nos et successores nostros futuros, ad hec specialiter obligantes et in hiis omnibus onerantes. In cujus rei testimonium et memoriam, sigilla nostra presentibus litteris duximus apponenda. Datum anno Domini millesimo ducentesimo sexagesimo, mense mayo.

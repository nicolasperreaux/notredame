Universis presentes litteras inspecturis, J. decanus totumque capitulum ecclesie Parisiensis, eternam in Domino salutem. Notum facimus quod nos, nostra et predicte ecclesie nostre utilitate pensata, habita inter nos super hoc provida deliberacione et diligenti tractatu, vocatis, ut moris est, et presentibus in nostro capitulo generali, hora capituli, nobis decano ac omnibus et singulis ipsius ecclesie canonicis, qui commode voluerunt et potuerunt interesse, ordinatum a nobis extitit et statutum, quod, quando dicte ecclesie canonicus morietur, familia sua poterit in ejusdem defuncti domo, quam tempore mortis sue tenebat in claustro, per quindecim dies continuos remanere; et tunc per capitulum visitabitur domus; et, si reperiatur in dicta domo aliquid reparandum, reparabitur de bonis canonici mortui; et, post hoc, ponetur a capitulo precium, secundum valorem dicte domus, et tunc vendetur alteri canonico, per licitationem, ei videlicet qui plus dabit. Si vero canonicus qui emet dictam domum aliam domum habeat in claustro, ipse eam poterit alteri canonico vendere, et de pecunia seu precio illius domus suam poterit facere voluntatem, dum tamen aliam domum emat in claustro; sed de pecunia seu de precio domus canonici defuncti nichil aliud poterit facere vel disponere, nisi emere redditus, ad opus anniversarii canonici defuncti, annis singulis, in eadem ecclesia faciendi. Si vero canonicus qui emet domum canonici defuncti, pecuniam pre manibus ad solvendum precium dicte domus non habuerit, dabitur ei a capitulo, ad arbitrium capituli, dilatio ad solvendum, sub bona et ydonea cautione; ita tamen quod, quamdiu tenebit pecuniam seu precium domus defuncti, tantum de pecunia sua solvere tenebitur singulis annis, ad opus anniversarii ipsius defuncti, quantum annuus redditus ascendet, seu estimabitur valere pecunia seu precium domus empte, videlicet de viginti octo libris, viginti solidos, et sic de plus plus, et de minus minus. Si autem canonicus qui emet domum defuncti canonici statim solverit pecuniam seu precium dicte domus, nichilominus fiet anniversarium defuncti, singulis annis, de bursa capituli, et distribuetur singulis secundum dicte ecclesie consuetudinem, videlicet in sero sex denarii, et in mane sex denarii; nec aliquid diminuetur de pecunia canonici defuncti. Item, sciendum est quod ille qui emet domum tenebitur statim solvere singulis canonicis presentibus duos solidos Parisienses pro vino. Et, si non appareat aliquis canonicus ecclesie qui velit domum defuncti canonici emere, poterit vendi per licitationem alicui de ecclesia, secundum modum predictum. Si vero aliqua dictarum domorum claustri a sede apostolica contigerit impetrari, domus hujusmodi impetrata, statim post decessum ipsius impetrantis, vendetur ut supra; sed precium quod exinde haberi contigerit non ad usum seu ad opus anniversarii ipsius impetrantis, immo ad opus anniversarii canonici immediate predecessoris ejusdem impetrantis convertetur. Solventur autem domorum pensiones, stationes et alia onera sicut prius. Et, ut hec omnia in perpetuum rata et firma permaneant, sigillum nostrum presentibus litteris duximus apponendum. Datum et actum in nostro capitulo generali, anno Domini millesimo trecentesimo secundo, die lune in crastino nativitatis beati Johannis Baptiste.

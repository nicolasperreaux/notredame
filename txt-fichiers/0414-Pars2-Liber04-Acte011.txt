In nomine unius et individue Trinitatis. Cum in cupiditatis tyrannide, etc. Quia vero caritati, que Deus est, humilitatem nostram placere speramus, si caritatis opera faciamus, indignum est necessaria petentibus abundantes petita negare atque eorum precibus aurem misericordie non prebere, cum ipse nos petere imperet, ac se promittat daturum, pulsare et se aperturum. Ego igitur Agobertus, Carnotensium episcopus, Dei gratia, ejus vestigiis inherere utile esse et honestum intelligens, Parisiensium canonicorum et eorum presulis, domni Ymberti, precibus aures exauditionis aperio, ut quos, consulende ecclesie nostre hactenus, Dei gratia et sua, non defuisse sensimus, beneficio nostro, quia digni sunt obligati, amodo ingrati nusquam appareant, sed quod prius nullisque precedentibus meritis dabant, jam debitores facti, liberius exsolvant. Do ergo fratribus predictis in communi habendum altare Spedonensis ecclesie, ut nunquam, vel a me vel ab aliquo successorum meorum, aliqua ejus redemptio exigatur, sed id teneant atque possideant, sine alicujus repetitionis infestatione et calumpnia; solvere tamen inde sinodum ac circadam non negligant, ne res ecclesiastica omnino a manu episcopi remota videatur. Si quis vero hoc donum, quod bonum esse pauci nesciunt, qui sciant quia quorum finis bonus est ea etiam bona sunt, si quis, inquam, adnicliilare ac destruere temptaverit, auctoritatis divine et pusillitatis mee anathemate jure percussus, quia quod bonum est destruens a nullo negatur esse malus, sciat se penis affligendum infernalibus, atque eterno dampnandum incendio. Ut autem hoc donum per succedentia tempora firmum et stabile permaneat, archidiaconi Sygonis manibus roborandam obtuli cartulam, ceterisque ecclesie nostre prefectis, quorum hec sunt nomina. † S. Agoberti,presulis. S. Guillelmi,precentoris. S. Hugonis, Carnotensis. S. Ascelini, presbiteri. S. Huberti, sacerdotis. S. Landrici, abbatis. S. Fulcherii, archidiaconi Carnotensis. S. Hugonis, decani. S. Fulcherii, archidiaconi Dunensis. S. Ernulfi, cantoris. S. Ivonis, prepositi. S. Hildegarii, subdecani. S. Gerogii, prepositi. S. Rotberti, subcantoris. S. Guidonis, prepositi. S. Sygonis, archidiaconi. S. Ingelranni, signatoris. Et, ne ab aliquo successorum meorum hoc donum evertatur, sciant fideles ecclesie hoc sibi me eo tenore dedisse, ut illi et successores sui mihi meisque successoribus solvant, unoquoque anno, Parisius, si requisierint, c albos panes, duos modios boni vini Parisiacenses, quinque friscingas; aut, si tempus fuerit, decem arietes, gallinas duodecim, avene modium unum Parisiensem.

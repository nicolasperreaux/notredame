Recordatio cause que fuit inter Lisiernum, militem, de Vernoilo, et canonicos Sancte Marie, tempore Milonis prepositi. Lisiernus acceperat tres denarios de lege, propter panem de furno, quem quidam rusticus non ita reddiderat ut debuit. Canonici dixerunt injuste accepisse Lisiernum supradictos denarios, quoniam conventio fuit, quando eorum homo devenit, et donum furni recepit, ut, si aliquando aliquis forisfaceret de furno, Lisiernus nullam emendationem legis reciperet, sed per justiciam Sancte Marie suum catale rehaberet. Canonici hanc conventionem parati fuerunt approbare. Lisiernus legaliter non potuit denegare. Quapropter, denarios mox in presentia reddidit, et quicquid inde deliquerat ut sibi condonaretur exoravit : quod et factum est. Item, in eadem causa, de terra quam conjunxerat suo horreo judicatum est, quia, sicut ipse ostenderat Miloni preposito adjuncturam, ita deberet horreum evellere, et terram Sancte Marie quiete relinquere. Odo decanus affuit. Lando precentor. Joscelinus et Ivo, archidiaconi. Viricus presbiter. Odo presbiter. Girardus levita. Ursio subdiaconus. Milo prepositus. Odo subdiaconus.

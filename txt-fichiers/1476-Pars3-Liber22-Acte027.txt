Philippus, Dei gracia Francorum rex. Notum facimus universis, tam presentibus quam futuris, quod, cum, secundum ordinacionem pie recordacionis carissimi patrui nostri Alfonsi, comitis quondam Pictavorum et Tholose, exequtores sui testamenti decreverint assignari ecclesie Beate Marie Parisiensis decem libras Parisienses annui redditus, pro anniversario dicti comitis ibi annuatim celebrando, nos, ipsius patrui nostri piam ordinacionem cupientes salubriter adimpleri, volumus et precipimus ut, quicumque fuerit pro tempore prepositus Meleduni, dictas decem libras Parisienses, medietatem videlicet, in termino ascensionis Domini, et aliam medietatem, in termino Omnium Sanctorum, prefate ecclesie reddat, et sine qualibet difficultate persolvat annuatim, nullo alio mandato super hoc expectato. Quod ut ratum et stabile permaneat in futurum, presentibus litteris nostrum fecimus apponi sigillum. Actum Parisius, anno Domini m cc septuagesimo sexto, mense junio.

Ego Henricus, Beati Dionisii abbas, totusque ejusdem loci conventus notum facimus tam presentibus quam futuris, quod, cum esset contentio inter nos, ex una parte, et Odonem, Parisiensem episcopum, ex altera, super jure ecclesie prioratus Beate Marie de Argentolio, nos amicabiliter, mediantibus bonis viris, in hunc modum composuimus, scilicet: quod idem episcopus et successores ejus et capitulum Parisiense de cetero non facient neque facere poterunt quod sit abbas vel abbatissa in predicta ecclesia Beate Marie de Argentolio, immo remanebit ibi prioratus Beati Dionisii; nec poterunt facere quod monachi Beati Dionisii possint amoveri ab eadem ecclesiae In eadem autem ecclesia Beate Marie de Argentolio episcopus predictus et successores sui habebunt in perpetuum duas procurationes singulis annis, unam scilicet sine taxatione, sicut solet haberi, et aliam que non poterit excedere summam sexaginta solidorum. Archidiaconus etiam Parisiensis et successores sui habebunt ibidem in perpetuum duas procurationes singulis annis, unam scilicet sine taxatione, sicut solet haberi, et aliam que non poterit excedere summam viginti solidorum, nec plures quam duas procurationes poterit ibidem habere episcopus per annum, nec archidiaconus similiter plures quam duas. Omnia vero alia episcopalia jura remanent episcopo Parisiensi et successoribus suis in perpetuum in prefata ecclesia Beate Marie de Argentolio, preter illa videlicet jura que privilegia Beati Dyonisii modo extancia auferunt eidem episcopo; nec alia privilegia poterimus impetrare de cetero contra episcopum vel capitulum Parisiense, quantum pertinet ad dictam ecclesiam Beate Marie de Argentolio. Verumtamen, si aliquando contigerit quod episcopus Parisiensis vel successores sui interdicant Argentolium, quod episcopo Parisiensi licet non obstante aliquo privilegio, poterunt pariter interdicere dictam ecclesiam Beate Marie de Argentolio, tali modo quod monachi ejusdem ecclesie non poterunt recipere interdictos nec excommunicatos, nec pulsare campanas, sed facient servitium divinum, summissa voce et januis clausis, et contra hoc non poterimus uti aliquo privilegio habito vel habendo. Assignavimus etiam eidem episcopo et successoribus suis sex modios bladi, scilicet medietatem hibernagii et aliam medietatem marceschie, ad mensuram Parisiensem, percipiendos annis singulis, infra festum beati Remigii, in decimis nostris, apud Herbleium et apud Montiniacum; scilicet tres modios in una granchia et tres modios in altera, ita quod, si minus fuerit in una, de altera suppleatur, et si ambe non suffecerint, de alia decima suppleatur in episcopatu, videlicet ad Petram Latam. Hanc autem assignationem tam diu volumus manere, donec acquisierimus sex modios bladi, scilicet medietatem hibernagii et aliam medietatem marceschie , ad mensuram Parisiensem, in decimis in episcopatu Parisiensi constitutis, in tribus locis competentibus ad plus, vel in duobus locis competentibus vel in uno loco competenti si voluerimus; et eosdem sex modios acquisitos assignaverimus in perpetuum episcopo Parisiensi et successoribus suis, et tunc alia assignacio cessabit. In hujus rei perpetuam firmitatem, presenti carie sigilla nostra fecimus adhiberi. Actum anno gratie millesimo ducentesimo septimo, septimo kl, septembris.

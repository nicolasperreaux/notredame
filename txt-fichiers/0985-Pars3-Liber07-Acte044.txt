Omnibus presentes litteras inspecturis, A. beati Martini Turonensis decanus, salutem in Domino. Notum facimus quod nos tales conventiones innuimus cum capitulo nostro Parisiensi, videlicet : quod nos debemus facere in essartis de Vernoto grangiam unam, et querere terram ubi erit grangia cum porprisio suo, et terram ad vigultum magnum. Erit autem disposicio grangie talis et porprisii talis : habebit clausura scilicet muri quadraginta tesias in longum, et triginta in latum, et decem et octo pedes super terram in altum et cumulum. Erit porta ibidem et posticus; et, supra portam et posticum, domus ad granaria ampla et forcia; et juxta portam erunt decem vel xiI tesie appendicii ad manendum. Grangia habebit viginti tesias et amplius in longum, et novem vel circa tesias in latum. Guta habebit xiI pedes in altum. Turricula, in pignaculo posteriori, larga ad unum lectum erit, et gradus ad ascendendum. Erit autem de bono merreno, forti et grosso, et de bona tegula. Insuper faciemus unum pressorium bonum et grossum, tectum bono appendicio de tegula. Ostia porte, cunei murorum debent esse de tallia. Et hec omnia debent fieri infra annum. Ad hec autem facienda debemus habere a capitulo supradicto trecentas libras Pruvinenses, et nos ad idem opus tenemur ponere alias trecentas libras Pruvinenses, et plus, si necesse fuerit. Hec autem omnia cum redditu et cum alio quod ibi habemus et in territorio illo acquiremus, omnia integre ad capitulum revertentur, quocumque modo prebendam Parisiensem dimittamus vel amittamus, salvis tamen mobilibus nostris, que nobis retinemus. Actum anno Domini mcctricesimo quarto, mense octobri.

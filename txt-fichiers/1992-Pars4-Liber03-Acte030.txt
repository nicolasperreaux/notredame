Simon, miseratione divina tituli Sancte Cecilie presbiter cardinalis, apostolice sedis legatus, etc. concedimus quod, de redditibus et proventibus leprosariarum, domorum Dei et hospitalium pauperum, qui in usus infirmorum et pauperum convertuntur, decima non solvetur. Moniales etiam alieque regulares persone, quarum redditus et proventus ecclesiastici adeo sunt tenues et exiles, quod de illis sustentari non possunt, sed pro habenda vite sue sustentatione necesse habent publice mendicare et elemosinas publice petere, dictam decimam non persolvent. Seculares quoque clerici, quorum ecclesiastici redditus et proventus annui sumam duodecim librarum Parisiensium non excedunt, eandem decimam non prestabunt. Si vero una persona plura habeat beneficia, quorum nullum per se acceptum dictam summam duodecim librarum Parisiensium annuatim attingat, simul tamen collecta in annuis proventibus summam memoratam excedant, quoquot vel quantumcumque modica fuerit, de omnibus et singulis decima persolvetur. Sed non solvetur de pictanciis monacorum. Similiter de hiis que a Christi fidelibus relinquuntur ecclesiis, ut ex eis perpetui emantur redditus, et exemniis prelatis et aliis personis ecclesiasticis liberaliter factis decima non solvetur. Solventium decimam electioni seu arbitrio duximus committendum, utrum ipsam velint solvere per totum triannium quo durabit decima, pro rata proventuum quos singulis annis dicti triannii ipsos percipere contingerit, an per totum ipsum triannium, pro rata communis extimationis proventuum eorumdem; sed, una via electa, non licebit alicui variare ad aliam recurrendo. Et fiat et redigatur per collectores in scriptis electio hujusmodi expresse in prima solucionis decime supradicte, alioquin juxta extimationem communem per totum triannium solvere tenebuntur. Declaramus autem quod, si hil qui elegerint solvere decimam pro rata qua percipient annuatim, vendent proventus beneficiorum suorum que personalem residenciam non requirunt, solvent decimam de solo precio quod recipient de eisdem, dum tamen circa hoc in fraudem decime nichil omnino agatur. Sed ecclesiastica persona, que in ecclesia sua vel beneficio, quod residenciam personalem requirit, non resederit, sed faciet in eodem per firmarium vel vicarium deserviri, deputando ipsi vicario vel firmario certam suorum proventuum porcionem, non deducet partem vicarii seu firmarii, sed de universis ipsius ecclesie vel beneficiis proventibus decimam exhibebit. Declaramus autem quod, de silvis seu nemoribus que non consueverunt vendi nichil solvetur, nisi forte aliquid de illis venditum fuerit, durante decima; et tunc extimabitur quantum valere debeat annui redditus pars vendita, secundum asisiam que consuevit fieri de nemoribus in partibus illis, in quibus nemus venditum situm erit, et de sola extimatione decima persolvetur. Et nisi de eo quod perciperetur de dictis silvis seu nemoribus, que vendi non consueverunt nec forte vendentur, durante decima, ex venditione pasnagii seu herbagii aut alterius consimilis proventus eorumdem nemorum et silvarum, et si non vendantur hujusmodi pasnagia, herbagia et similia, non solvetur decima de hiis; ita tamen quod in fraudem decime nichil circa hoc attemptetur; idemque in pasnagiis et herbagiis et consimilibus obventionibus silvarum ceduarum dicimus contineri. De stagnis et piscariis, si vendantur, de precio decima sic solvetur, videlicet : ut fiat collatio de numero annorum quibus ante vendicionem ultimam vendita non fuerint, ad quantitatem precii ex ipsa ultima vendicione recepti, ut, precio diviso in partes secundum annorum numerum, durante decima, solvetur decima ipsa de tot partibus precii ex ipsa vendicione recepti, quot fuerint anni predicti; ut, si forte sint quinque anni elapsi ex quo fuerat stagnum venditum, et nunc vendatur pro centum libris, fient de pretio quinque partes, vel pro tribus annis quibus durabit decima, solvetur ipsa decima de tribus partibus precii tantum, videlicet de lx libris, et sic multiplicabuntur et munientur partes precii, prout plures vel pauciores fuerint dicti anni. De venationibus autem et piscariis fiuminum, si vendantur, et silvis ceduis, idem quod de stagnis fiet. De piscibus stagnorum, vel bestiis garenarum, quos, pro usu vel esu suo, capi et sic consumi vel sine fraude donari contigerit, decima non solvetur. Et quia nonnulli obtinent a monasteriis et ecclesiis prioratus grangias, domos, redditus, pensiones et census, in solvenda de hiis decima credimus distinguendum, videlicet, an talia in beneficium habeantur, an ex contractu, an ex mera gratia, et an pro mercede laboris vel obsequii. Et quidem obtinentes talia in beneficium et eciam ex mera gratia, sive hoc sit per papam sive per ipsorum monasteriorum et ecclesiarum personas, de illorum proventibus solvent decimam. Cum autem obtinentur talia ex contractu, puta ad pensionem vel firmam annuam, in qua non est facta gratia obtinenti, sed uterque contrahentium studuit in hoc condicionem suam facere meliorem, perceptores pensionis vel firme de ipsa pensione vel firma decimam exhibebunt. Si autem quis, ante vel post concessionem hujusmodi decime, ad vitam propriam emerit proventus prioratus vel aliorum predictorum, pro aliqua pecunie quantitate, ita quod hoc ei scienter gratia non est facta, considerabitur quantum extimacione communi valeant annui proventus prioratus, granchie, domus, terrarum seu reddituum hujusmodi; et, secundum hoc, ab illis quorum est horum proprietas propterque inde precium pro futuro tempore receperunt, decima per triannium exigetur. Si autem in hiis gratia facta sit obtinentibus, quia scienter pro minori quam valeant sunt eis talia vendita vel locata, ipsi obtinentes, et non monasterium, de illo in quo gratia facta est ipsis, et de reliquo illi quorum est proprietas, decimam exhibebunt. Si autem personis aliquibus, pro justa mercede seu remuneracione laboris vel obsequii prestiti vel prestandi, talia concessa sunt, hil quorum est illorum proprietas in decimacione proventuum suorum, eciam horum proventus, merito numerabunt, et de illis, sicut de aliis quos pro ceteris suis utilitatibus expendunt, decimam exhibebunt... Prelati de procurationibus, quas in victualibus percipiunt, decimam non persolvent; sed hil qui eis prestant hujusmodi victualia in decimatione suorum proventuum et reddituum numerabunt et solvent decimam de eisdem. De illis autem procurationibus, quas prelati in pecunia numerata rite percipiunt ab antiquo, et quas perciperent etiam si non visitarent, decimam prestare tenentur. Prelatus autem qui procurationem, quam sine visitatione potuit de jure recipere, in pecunia numerata, alicui ecclesie remittit, quia remittit tenetur ex tali procuratione decimam exhibere. Si vero procurationem, quam tantum in victualibus licet percipi, fortasse remittit, persona ecclesiastica cui remissio facta est hujusmodi victualia cum aliis suis proventibus, cum solvet decimam, extimabit, cum etiam, si non esset remissa, hoc facere teneretur. In solvendo decimam supradictam sole expense necessarie que fiunt in re ex qua fructus percipiuntur, arendo et colendo ac colligendo fructus, sine quibus non possunt ipsi fructus percipi, deducentur... De hiis quorum que consistunt in juridictione, mero imperio, regalibus atque similibus, solvetur decima, deductis moderatis salariis, que ante concessionem decime consueverunt persolvi judicibus, officialibus consimilibusque personis, sine quibus juridictio et cetera similia nequeunt exerceri; ita tamen quod in fraudem decime nichil circa hoc attemptetur. Sed expense officialium, judicum vel consimilium personarum facte in vestibus seu victualibus minime deducentur, sicut nec alie expense similes facte circa aliam familiam prelatorum. Racione autem eris alieni, quo persona solvens decimam obligata consistit, nichil de decima minuetur, eciam si cetere res ecclesiastice, propter hoc, a quocumque specialiter fuerint obligate. Item, de furnis et molendinis decima prestabitur. Solvetur autem decima de oblacionibus, sive fient pro benedictione nubentium, sive pro exsequiis mortuorum, necnon de proventibus sigillorum prelatorum et de emendis quas ab excommunicatis recipiunt. De legatis quoque sibi et aliis personis ecclesiasticis, non personarum, sed ecclesiarum vel officiorum racione relictis, decima persolvetur. Pro decima supradicta non exigetur pecunia, nisi illa que communiter curret de mandato domini terre cujus est moneta, in locis in quibus consistent fructus et redditus unde decima persolvetur; nec aliqui pecuniam cambire cogentur eandem. Si ex probabilibus seu verisimilibus presumptionibus apparuerit aliquem, pensatis ejus proventibus, minus debito notabiliter decimam persolvisse, ita quod super hoc merito suspectus debeat reputari, ex officio nostro, per viros ydoneos deputandos a nobis, faciemus inquiri ab illis qui super hoc scire valeant veritatem, videlicet, de consilio diocesani episcopi, vel aliquo deputando ab ipso, si sit ejus subditus, et non aliter, si episcopus ipse vel deputatus ab eo commode possit haberi; et tunc demum, et non prius, ille cujus proventus fuerunt taliter extimati, pro eo quod minus solverat, etiam nominatim excommunicabitur, si ejus contumacia exegerit et visum fuerit expedire. Episcopos autem, abbates ceterasque personas ecclesiasticas, honorabiles, non suspectas, proprie conscientie relinquimus, contenti excommunicationis sententia, quam in nullo modo vel scienter minus solventes, et adhibentes fraudem vel maliciam circa ipsius decime solutionem, generaliter proferemus. Super hils autem fiet compulsio per censuram ecclesiasticam, prout nobis et aliis quibus hec committendum duxerimus, visum fuerit expedire. Proferetur autem, si expedire viderimus, excommunicatio generaliter vel specialiter in eos qui, circa solucionem decime vel suorum extimacionem proventuum, cum fuerit facienda, fraudem vel maliciam scienter duxerint adhibendam. Nullus autem non solvencium compelletur per secularis violenciam potestatis, nisi ipsius non solventis contumacia vel rebellio talis aut tanta fuerit, quod merito contra ipsum, sicut fieret in aliis casibus seu negociis, propter ecclesiastice censure contemptum, invocari debeat auxilium brachii secularis. Fiet autem solucio decime, non in ipsis rebus que percipiuntur de proventibus, sed in pecunia numerata. Solvetur autem decima illis personis quas ad hoc duximus deputandas, cum ad hoc ydoneas intendamus, requisito prelatorum consilio, deputare. Rector parrochialis ecclesie, qui, urgente necessitate cure ecclesie sue, puta quia ipse, residendo personaliter in eadem, per se non sufficit ipsi cure, propter multitudinem parrochianorum vel diffusionem parrochie sue, sed necesse habet unum vel duos seu plures capellanos conducere, et eis, preter victum, salarium constituere, salarium hujusmodi poterit in decime solucione deducere, sed ratione victus capellanorum ipsorum aliquid non deducet. Quod, si in diversis civitatibus aut dyocesibus diversa beneficia obtineat quis, de unoquoque beneficio, in civitate vel dyocesi in qua illud fuerit, decima persolvetur. Si autem circa premissa dubitationem aliquam contigerit exoriri, retinemus nobis interpretandi ac declarandi plenariam potestatem. Datum, etc.

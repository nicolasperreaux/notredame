Omnibus presentes litteras inspecturis, officialis curie Parisiensis, salutem in Domino. Notum facimus quod, coram nobis in jure constitutus, Dyonisius dictus Herouart, de Orliaco, commorans apud Balneolos, asseruit et recognovit quod ipse receperat ad augmentatum censum decem solidorum Parisiensium annui reditus a venerabilibus viris decano et capitulo Parisiensi domum quandam, sitam apud Balneolos, juxta furnum ipsorum decani et capituli, in terra et dominio eorumdem. Asseruit etiam ipse Dyonisius, nomine suo et heredum suorum, quod tenetur ponere et implicare in meliorationem dicte domus, sic recepte ad censum, centum solidos Parisienses, infra duos annos continue venturos, et quod relinquere debet inter domum predictam et furnum prenominatum ruellam quamdam; ita quod unus homo inter ipsam domum et furnum libere possit transire per eandem ruellam... Datum anno Domini mccl quinto, mense marcio.

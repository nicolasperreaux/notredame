G. abbas, P. prior Sancti Jacobi et G. decanus Sancti Quiriaci Pruvinensis, omnibus presentes litteras inspecturis, salutem in Domino. Notum facimus quod, cum causa coram nobis, auctoritate apostolica, remota appellatione, verteretur inter decanum et capitulum, ex una parte, et nobiles viros Almauricum et Willelmum de Mollento, fratres, ex altera, que talis erat : dicebant decanus et capitulum, quod prefati milites impediebant eos, scilicet decanum et capitulum Parisiense, uti jure suo quod habebant in aqua Spedone, que Mandra vocatur, et est propria ipsorum conquerentium in quantum durat terra Beate Marie usque ad Secanam, ut dicebant; item, conquerebantur quod dicti milites impediebant homines ecclesie sue uti aqua predicta, capiendo ipsos piscantes in eadem aqua et incarcerando et alias male tractando eos: quare petebant quod de cetero non impedirent capitulum uti jure suo in dicta aqua, nec caperent homines ecclesie piscantes in dicta aqua, et quod emendarent eis usque ad centum libras Parisienses injuriam factam pro eo quod hactenus impedierint. Ad que responsum fuit ex parte militum : negaverunt enim ea que proponebantur ex parte capituli, dicendo se ea fecisse utendo jure suo, quia dictam aquam tenebant in feodum a domino rege, ut dicebant. Unde super predictis lite contestata et juramento de calumpnia utrimque prestito, testibus receptis et etiam publicatis, et aliis omnibus sollempniter actis, quia constitit nobis aquam de qua agitur esse Beate Marie Parisiensis, habito bonorum virorum consilio, prefatos milites super dictis peticionibus capitulo Parisiensi condemnavimus, excepta causa emende injurie que petebatur pro preterito impedimento, a qua ipsos absolvimus; set, prehabita taxa. tione, eosdem, tanquam contumaces, nomine expensarum litis, condempnavimus in viginti quinque libras Parisienses. Actum Pruvini, anno Gratie mccxxiiii, die mercurii ante festum beati Nicholai.

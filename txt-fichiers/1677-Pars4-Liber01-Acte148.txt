Omnibus presentes litteras inspecturis, Johannis et Radulphi, ecclesie Parisiensis archidiaconorum, officiales, salutem in Domino. Notum facimus quod, coram nobis constituti, Symon, gener domini Reginaldi de Sartron, militis, armiger, et domicella Emelina, ejus uxor, asseruerunt quod ipsi habebant, tenebant et possidebant duas pecias vinearum apud Sanctum Clodoaldum, quarum una sita est apud Villam Baart, contiguam, ex una parte, vie per quam itur ad Groas, et, ex alia parte, vinee Roberti de Domo, decani; et alia pecia sita est in loco qui vocatur Betisiacum, contigua terre Theobaldi de Vallibus, ex una parte, et, ex alia parte, terre Margaretela Chauconne. Item, asseruerunt quod ipsi habebant et percipiebant, annis singulis, viginti tres solidos et dimidium Parisienses minuti census capitalis, in festo sancti Remigii, apud Sanctum Clodoaldum; item, sexdecim solidos et tres denarios pressoragii, annis singulis, in die sancti Martini hiemalis; item, et novem modios vini annui redditus apud Sanctum Clodoaldum, in vindemiis. Quas siquidem vineas, dictos viginti tres solidos minuti census capitalis, sexdecim solidos et tres denarios pressoragii et novem modios vini predictos, que tenebant de feodo domini Guillelmi de Bievra, militis, ut dicebant, et quidquid juris habebant vel habere poterant in eisdem et in dicta villa Sancti Clodoaldi et territorio ejusdem, ex successione dicti domini Reginaldi vel ex quacumque alia causa, ipsi Symon et domicella Emelina, ejus uxor, recognoverunt et confessi sunt in jure se vendidisse et imperpetuum quittavisse magistro Herveo Britoni, canonico Parisiensi, et ejus heredibus, pro sexcies viginti libris Parisiensibus, jam dictis venditoribus solutis, traditis in pecunia numerata, ut confessi sunt coram nobis. Renunciantes etc.; transferentes etc.; promittentes etc.; obligantes etc. Datum anno Domini millesimo ducentesimo quinquagesimo nono, mense martio, die sabbati ante Letare Jerusalem.

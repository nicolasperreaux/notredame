Anno Domini millesimo ducentesimo septuagesimo tercio, die martis post dominicam qua cantatur Reminiscere, in civitate Lugdunensi , existente ibi curia Romana, magister Gaufridus de Gien super Ligerim, capicerius Sancti Mederici Parisiensis, fecit emendam domino S. Parisiensi episcopo, super hoc quod in synodo episcopali, quod idem episcopus celebraverat anno septuagesimo secundo cum aliis curatis de banliva Parisiensi, non venerat nec miserat; et confessus fuit quod bene credebat quod male fecerat de hoc quod ad dictam synodum non venerat, et quod ad hoc se teneri credebat, quia et ejus predecessores ad dictam synodum venire consueverant, sicut alii presbiteri, ut audiverat dici, et per hoc credebat se teneri ad hoc; et pro dicto defectu quem fecerat illam emendam fecit eidem episcopo, et hoc in hospitio reverendi patris archiepiscopi Senonensis, in ipsius archiepiscopi camera, presente ipso archiepiscopo, magistro Petro Rufo ejus medico, ipso episcopo, domino Petro de Petris Grossis canonico Parisiensi, magistro Dyonisio de Falesia, canonico Sancti Sepulcri de Cadomo... Et promisit idem Gaufridus quod, quamdiu esset capicerius dicti loci, de cetero ad dictam synodum veniret. Sed et ibidem episcopus predictus sententiam suspensionis, latam in ipsum propter hoc, relaxavit ad ipsius capicerii petitionem. Et dictus episcopus juramentum remisit eidem, ad petitionem ipsius archiepiscopi et ob ipsius favorem de gratia; et hec, salvo jure capituli, fecit idem Gaufridus. Et hiis omnibus etiam cum predictis fuerunt presentes decanus Nivernensis, Guillelmus de Castro Melani, clericus, et Petrus, clericus domini Petri predicti.

Universis presentes litteras inspecturis, Johannes, ecclesie Parisiensis archidiaconus, salutem in Domino. Notum facimus quod nos recepimus a capitulo Parisiensi ad firmam, quamdiu vixerimus, prebendam Parisiensem ; obtinentes quicquid idem capitulum habet in grangia de Bonolio et in pertinentiis ejusdem grangie et ville de Bonolio, videlicet in terris, vineis, pratis, decimis, tam majori quam minori, censibus, juribus, jurisdictione, campiparte et omnibus aliis quibuscumque, pro novem modiis de meliori frumento venali in foro Parisiensi, trahendis, solvendis et adducendis Parisius, in nostris propriis sumptibus et expensis, ad granarium capituli, infra Pascha, quamdiu premissa tenuerimus annuatim; et ab instanti Pascha in annum erit facta prima bladi solucio supradicti. Tenemur etiam solvere, quamdiu premissa tenuerimus, matutinis viginti solidos Parisienses, et omnia alia honera que supradicte res debent ecclesie de Bonolio, et cimonagium quod debetur ratione dictarum rerum. Tenemur insuper res predictas tenere in bono statu, et in meliorationem dicte granchie seu domorum quadraginta libras Parisienses infra biennium implicare, nisi nos decedere contingeret infra Assumpcionem beate Marie instantem; quo casu, nos et res nostre a melioratione hujusmodi essemus penitus liberati. Hec autem omnia nos servaturos bona fide jurati promittimus, et ad hec nos specialiter obligamus. In quorum testimonium, capitulo concessimus presentes litteras, sigilli nostri munimine roboratas. Datum anno Domini mccxlii, mense januario.

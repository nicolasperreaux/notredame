Hec sunt debita subjectionis que debet ecclesia Sancti Martini de Campis matri ecclesie Beate Marie Parisiensi. Sacerdos qui parrochie preerit curam animarum ab episcopo et archidiacono suscipiet, et quocienscumque diebus festis episcopus missam cantaverit, ipse duodecimus cardinalis ministerio assistet. Monachi vero domino inibi servientes, si ordinari voluerint, ab eodem episcopo ordinabuntur. Quod, si aliquociens episcopus impeditus fuerit, et ipsi alias voluerint ordinari, pro ordinatione eorum, ad quem elegerint episcopi vel archidiaconi epistola dirigetur. Si mater ecclesia cessaverit, cessabit et ipsa. In festivitate sancti Martini, que mense julio celebratur, ibunt canonici Beate Marie ad sanctum Martinum, missam cum monachis celebraturi; qui dextrum chorum tenentes, missam primi incipient, et gradale decantabunt. Expleta missa, redibunt ad domos suas cum pace

Bartholomeus, permissione divina Parisiensis ecclesie minister humilis, etc. Notum facimus quod Johannes de Buxeria miles, in nostra presentia constitutus, recognovit se vendidisse, de quinquaginta quinque libratis Parisiensibus annui redditus quas tenebat a nobis in feodum, in traverso aque de Confluendo, et pro quibus homo noster erat ligius, Wuillelmo Barbete juniori, civi Parisiensi, quindecim libratas annui redditus, ab eodem Wuillelmo ejusque heredibus ita quiete et libere sicut et ipse Johannes eas habebat hiis terminis percipiendas, scilicet in Ascensione Domini centum solidos, in festo Omnium Sanctorum centum solidos, et in Purificatione beate Marie centum solidos; ita quidem quod ipse Wuillelmus et heredes sui predictas quindecim libratas annui redditus a nobis nostrisque successoribus Parisiensibus episcopis tenebunt in feodum, et exinde facere homagium tenebuntur. Ipse vero Wuillelmus, de consensu prefati Johannis militis, de dictis quindecim libratis annui redditus nobis homagium ligium fecit, et eum recepimus in hominem ligium. Prefatusque Johannes de residuo, videlicet quadraginta libratis annui redditus, homo noster ligius remansit, promittens quod predictas quindecim libratas annui redditus eidem Wuillelmo garentizabit bona fide. Et de hiis omnibus tenendis ipse Johannes miles in manu nostra fidem prestitit corporalem. Theobaldus vero, ejus filius, venditionem hanc, fide data, concessit pariter et laudavit coram nobis. Domina etiam Ysabellis, dicti Johannis uxor, et domina Ysabellis, dicti Theobaldi uxor, coram dilecto filio Nicholao, priore nostro de Confluentio, ad hec a nobis specialiter destinato, sicut ipse prior nobis rescripsit, venditionem predictam, fide data, concesserunt pariter et laudaverunt. Et nos, tanquam dominus feodi, venditionem illam, salvo tamen omni jure nostro, concedentes et approbantes, in hujus rei testimonium, presentes litteras, ad petitionem partium, sigilli nostri fecimus inpressione muniri. Actum anno Domini MCCXX quarto, mense martio.

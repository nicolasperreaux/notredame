in nomine sancte et individue Trinitatis. Guillelmus, permissione divina Parisiensis ecclesie minister, licet indignus, universis Christi fidelibus presentes litteras inspecturis eternam in Domino salutem. Ad honorem gloriosissime virginis Marie, cultum divinum in capella ejusdem virginis sita in domibus nostris Parisius volentes, divina suffragante gratia, ad quorumdam bonorum instantiam, ampliare, dignum duximus statuendum, ut numerus septem canonicorum presbiterorum ibidem residentium, a nobis nostrisque successoribus instituendorum canonice, in posterum observetur. Quorum quilibet canonicorum suam faciet ebdomadam in capella, missam celebrando, ac die noctuque horas canonicas cum nota sollempniter decantando. Qui canonici per ostium ecclesie Parisiensis per quod de domibus episcopalibus patet aditus in ecclesiam majorem, introitum et exitum habebunt liberum ad capellam. Volumus etiam et ordinamus quod ipsi canonici propriam elavem habeant in ostio majoris ecclesie prenotato; propter quod quilibet canonicorum, in institutione sua, nobis et successoribus nostris fidelitatem faciet juramento. Si quis vero ad prehendam institutus fuerit non presbiter et receptus, nichil de proventibus prebende recipiet, donec fuerit in presbiterum ordinatus; immo iidem proventus distribuentur interim equaliter inter presbiteros canonicos residentes. Statuimus insuper ut ipsi canonici et eorum familia, nobis immediate subditi et subjecti, ab omni subjectione et jurisdictione archidiaconi et decani et capituli Parisiensis in omnibus sint exempti. Quilibet autem canonicus, in sue institutionis primordio, jurabit ejusdem capelle continuam residendam, bona fide, et se premissa omnia et singula fideliter servaturum. Volumus tamen et concedimus quod omnes illi canonici, qui modo sunt in capella, possint per se vel per vicarios ydoneos, quociens voluerint , in capella hujusmodi deservire, successoribus eorum ad continuam et personalem residentiam, prout ordinatum est superius, nichilominus obligatis. Quod ut ratum et stabile futuris temporibus perseveret, presentes litteras sigilli nostri munimine fecimus roborari. Actum anno Domini MCC quadragesimo tertio, mense octobri.

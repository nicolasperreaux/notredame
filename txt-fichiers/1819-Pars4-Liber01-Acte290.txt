Universis presentes litteras inspecturis, officialis curie archidiaconi Parisiensis, salutem in Domino. Notum facimus quod, in nostra propter hoc presentia constituti, Johannes dictus Cuissac, Aalesia, ejus uxor, et Mathias dictus le Boursi, cives Parisienses, ac Genovefa, ipsius Mathie uxor, asseruerunt et confessi sunt in jure, coram nobis, quod ipsi emerant a venerabili et discreto viro domino Guidone de Condeto, legum professore, ballivo domini Parisiensis episcopi, imperpetuum et nomine pure et perpetue vendicionis habebant, tenebant et possidebant bucum cujusdam ruelle sine capite, site Parisius, extra portam Montis Martirum, in terra, dominio, jurisdictione et censiva dicti domini Parisiensis episcopi, que ruella vocatur Quoque Heron; et est contiguum bucum dicte ruelle predictum muro cujusdam alterius ruelle, quam claudi fecit ballivus domini Parisiensis episcopi; et se comportat dictum buccum ruelle, sic emptum, circa decem thesias in longo et quatuor in lato; pro pretio quatuor librarum, jam eidem ballivo solutarum in bona pecunia numerata, ut dicebant : tali tamen conditione adjecta, ut dicebant, quod ipsi Johannes, Aalesia, ejus uxor, Mathias et Genovefa, ejus uxor, cives Parisienses, vel ab ipsis causam habentes, vel dictum bucum ruelle tenentes, aut heredes eorumdem reddent et solvent ac reddere et solvere tenentur, annis singulis imposterum et imperpetuum, ad festum sancti Remigii, octo denarios Parisienses capitalis census, domino Parisiensi episcopo, vel ejus mandato, et ejus successoribus Parisiensibus episcopis;... retento primitus a dicto domino Parisiensi episcopo et penitus reservato et ejus successoribus Parisiensibus episcopis imperpetuum, in dicto buco ruelle et ejus pertinentiis et edificiis, si edificari contingat, omnimoda juridictione spirituali et temporali.. Datum anno Domini millesimo ducentesimo nonagesimo octavo, die dominica post festum beati Luce euvangeliste.

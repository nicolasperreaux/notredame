Universis presentes litteras inspecturis, G. decanus totumque capitulum Parisiense, salutem in Domino. Notum facimus quod, cum contencio verteretur coram nobis inter magistrum Garnerum, presbiterum Sancte Genovefe Parve Parisius, ex una parte, et fratres domus Dei Parisiensis, ex altera, racione duarum capellarum edificatarum in capite domus Dei, versus vicum Parvi Pontis, in novo edificio dicte domus, quas dicebat dictus magister esse edificatas infra metas parrochie sue, in ipsius prejudicium non modicum et gravamen; dicto eciam magistro petente et nobis humiliter supplicante, ut nos oblaciones, ratione divinorum, in dictis capellis obvenientes, quando et quocienscumque contingeret in eisdem celebrari, faceremus eidem liberari et assignari, ad ipsum, ut dicebat, de jure communi pertinentes, vel saltem quod cessaretur ibi a divinis, donec fieri faceremus dicto magistro a dictis fratribus recompensacionem competentem. Nes, super premissis habito diligenti tractatu in capitulo, consideratis omnibus que nos movere poterant et debebant, voluimus et consensimus in pleno capitulo, de voluntate et assensu dictorum fratrum, in dictis capellis esse celebrandum, januis ferreis ex parte Parvi Pontis clausis et firmiter firmatis; ita quod, quandocumque ibi celebraretur, nullus habeat introitum vel exitum per easdem, salvo jure dicto magistro et suis successoribus de oblationibus habendis, seu de compensa recompensatione competenti, ad estimationem nostram facienda, si processu temporis in dictis capellis, januis apertis, contingeret celebrari. Hoc eciam salvo dicto magistro, quod, pro dampno et diminutione juris parrochialis quod sustinuit dicta parrochia Sancte Genovefe Parve Parisiensis, ob dirutionem quarumdam domorum, in dicta parrochia sitarum, que dirute fuerunt pro ampliandis edificiis dicte domus in dicto loco, tenentur solvere dicti fratres, singulis annis, dicto magistro triginta solidos Parisienses, quatuor terminis Parisius consuetis, prout per venerabiles viros magistros Johannem de Porta et Lucam, canonicos Parisienses, de assensu et auctoritate nostra ad hoc deputatos, extitit ordinatum. Datum anno Domini millesimo ducentesimo sexagesimo, mense octobri.

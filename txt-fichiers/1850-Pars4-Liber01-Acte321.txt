Universis presentes litteras inspecturis, magister Ardengus, canonicus Papiensis, in Domino salutem. Ne aliqua possit imposterum oriri dubitatio de verbis que protulimus in pronunciatione, dicto, seu ordinacione quam fecimus in negocio quod vertebatur coram nobis inter reverendum patrem G., Parisiensem episcopum, ex una parte, decanum et capitulum Sancti Germani Autissiodorensis Parisiensis, ex altera, quedam ibi duximus interpretanda seu declaranda. Intelligimus et declaramus quod in terra que fuit Nicolai Bocel nullam habent jurisdictionem seu justiciam, neque majorem neque minorem, decanus et capitulum Sancti Germani, sed tota est episcopi Parisiensis. Intelligimus et declaramus quod per clausulam illam, que continetur in forma compromissionis et diffinitionis nostre, que incipit, De juridictione temporali, etc., decanus et capitulum habeant simplicem justitiam tantum in terra antiqua Sancti Germani, et non in terra Nicolai Bocel et in terra que dicitur claustrum Sancti Germani; alta justitia totaliter et omni viaria in terra illa antiqua et claustro episcopo reservatis. Actum anno Domini m cc vicesimo nono, ante festum nativitatis beati Johannis Baptiste.

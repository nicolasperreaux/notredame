Philippus, Dei gratia Francorum rex, universis presentes litteras inspecturis salutem. Notum facimus quod, cum prepositus Parisiensis Stephanum Bourdon de Pois, Bardinum le Queu, Johannem Flamingi, Stephanum Bourdon dictum Callepin, et Stephanum, filium Guillelmi Bordon, pro suspicione cujusdam homicidii, coram se vocatos ad jus et se non presentantes, post multas dilaciones et vocationes super hoc factas, bannivisset, predictorum bannitorum, tanquam clericorum, ut dicitur, existencium in prisione dilecti et fidelis nostri episcopi Parisiensis, eorum, ut dicitur, ordinarii, ad curiam nostram accedentes procuratores et amici, proponentes dictam bannitionem fuisse factam postquam officialis Parisiensis monitionem suam fecerat, et processum suum inchoaverat contra dictum prepositum, ne ipse prepositus in aliquo procederet contra predictos, qui clerici proponebantur, et erant in prisione episcopi supradicti, et quod eciam facta fuerat dicta bannicio post appellacionem ab audiencia dicti prepositi vel ejus locum tenentis, super hoc ad nos interpositam per dictorum detentorum procuratorem; exhibentes curie nostre processus predictos, pluribus rationibus requirebant bannicionem predictam totaliter anullari, predicto preposito plures raciones in contrarium proponente; tandem, auditis hinc inde propositis et visis processibus antedictis, per arrestum curie nostre bannicio predicta revocata fuit et totaliter anullata; et, si super dictorum detentorum laycatu dictus prepositus vel procurator noster aut alii quicumque prosequi voluerint, super hoc adeant ordinarium pre dictum. In cujus rei testimonium, presentibus litteris nostrum fecimus apponi sigillum. Actum Parisius, in parlamento nostro, die martis post Reminiscere, anno Domini millesimo ccc nono.

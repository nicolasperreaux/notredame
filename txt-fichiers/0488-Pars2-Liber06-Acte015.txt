Ego Bernerus, Sancte Marie Parisiensis decanus, et totus ejusdem ecclesie conventus, notum esse volumus, tam presentibus quam et futuris, quod, tempore domni Stephani, Parisiorum episcopi, in presentia ejusdem , actum est placitum inter nos et domnum Stephanum archidiaconum, qui eo tempore Gornaicum tenebat, de preposito scilicet Gornaici, Garnerio, tunc temporis etiam et pedaticum tenente, qui a quodam Sancti Marcelli canonico et prehende ipsius vicario pedaticum injuste acceperat. Diffinitum est autem atque ab eodem Stephano, dictante justitia, recognitum atque concessum, quod nullus de choro Sancte Marie pedaticum ullo modo deberet. Veniens igitur predictus Garnerius ante presentiam domni Stephani episcopi et nostram, duos denarios quos a prefato clerico injuste acceperat reddidit, et rectitudinem inde fecit. Quod ne aliqua postmodum posset oblivione deleri, scripto commendari voluimus, et eosdem quos Garnerius reddidit denarios in hujus rei memoriam reservari precepimus. Huic rei testes interfuerunt: Albericus major de Cristoilo, Aimericus major de Ibriaco, Alricus granetarius, Gilebertus decanus de Succiaco.

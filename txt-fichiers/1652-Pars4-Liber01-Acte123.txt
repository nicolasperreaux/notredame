Universis presentes litteras inspecturis, archidiaconi Parisiensis et Garneri, in ecclesia Parisiensi archidiaconi, officiales, salutem in Domino. Notum facimus quod, in nostra constitutus presentia, dominus Adam dictus Harent, miles, asseruit in jure, coram nobis, quod, cum inter ipsum militem, ex una parte, et reverendum patrem dominum S. Parisiensem episcopum, ex altera, super quibusdam domibus, que fuerunt defuncti Bertaudi Ascelini, et modo sunt Petri de Fontenis et Mathei de Tricailiis, sitis Parisius, in Magno Vico, que faciunt, ut dicitur, cuneum vici ab oppositis Sancte Katerine Parisiensis, seu dominio vel censiva ipsarum domorum, orta esset materia questionis; tandem idem miles super questione predicta se, pro bono pacis, coram nobis confessus est cum predicto episcopo composuisse; volens quod idem dominus episcopus ejusque successores pro omni jure, proprietate et actione ipsum super domibus predictis competentibus, habeant in futurum in domibus predictis, sitis in loco supradicto, quadraginta et tres pedes in longum super via de vico Bufeterie, que ducit apud Sanctum Medericum, nec non et triginta sex pedes ibidem in latum sive profundum; cedens idem miles et transferens in eundem dominum episcopum ejusque successores omne jus, dominium, possessionem, proprietatem et actionem quamlibet, utilem et directam, quod et que sibi competebat aut competere poterat quoquo modo in dictis pedibus domorum predictarum. Et promisit idem miles, fide in manibus nostris prestita corporali, quod contra premissa vel aliquod de premissis, ullo jure seu ratione quacumque, per se vel per alium non veniet in futurum. In cujus rei testimonium, sigilla nostra presentibus litteris una cum sigillo ipsius militis duximus apponenda. Datum anno Domini mcclx octavo, die lune ante festum apostolorum Simonis et Jude.

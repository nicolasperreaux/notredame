Universis presentes litteras inspecturis, officialis curie archidiaconi Parisiensis, salutem in Domino. Notum facimus quod, in nostra presencia personaliter constitutus, dominus Thomas de Antholio, beneficiatus in ecclesia Parisiensi presbiter, asseruit quod ipse a ballivo domini Parisiensis episcopi tenebat et habebat in domo sua, sita ante Sanctum Honoratum Parisiensem, in terra et dominio dicti domini episcopi, contigua, ex una parte, domui Cantoris, et, ex altera, domui Marie Luidelonne, unum aquosarium currentem in viaria, ad unum denarium Parisiensem census capitalis, reddendum annis singulis domino Parisiensi episcopo predicto et ejus successoribus Parisiensibus episcopis imperpetuum, capiendum super domo sua predicta, ad festum sancti Remigii, una cum duobus denariis capitalis census, quos similiter debet annis singulis dicto domino episcopo et ejus successoribus, ad predictum festum, ratione unius auventi, duorum trunchetorum et unius fenestre ad regretarium, quos et quam habebat in dicta domo sua; de quibus idem presbiter litteras, jamdiu est, fecit dicto domino Parisiensi episcopo, ut dicebat. Quem denarium pro acosario dictus presbiter promisit, fide data in manu nostra corporali, reddere et solvere annis singulis domino Parisiensi episcopo vel ejus successoribus imperpetuum, una cum predictis duobus denariis census capitalis pro auvento, trunchetis et fenestra, ad festum beati Remigii, supra domum suam predictam, dictam domum in eisdem et de eisdem taliter onerando; volens tamen quod, si littera alia de predictis duobus denariis confecta forsitan reperiatur, quod sibi non noceat nec valeat in futurum; se et sua quantum ad hoc jurisdictioni nostre supponendo. In cujus rei testimonium, sigillum nostrum presentibus litteris, ad petitionem dicti presbiteri, duximus apponendum. Datum anno Domini millesimo trecentesimo tercio, die mercurii ante nativitatem beati Johannis Baptiste.

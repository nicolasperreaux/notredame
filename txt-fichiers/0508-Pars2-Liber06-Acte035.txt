Stephanus decanus totumque capitulum Parisiensis ecclesie, etc. Volentes statum ecclesie Sancti Mederici Parisiensis, precipue circa regimen animarum plebis illius ecclesie, in melius corrigere, deliberatione habita, de prudenturn consilio, statum supradictum ordinavimus in hunc modum : statuentes, ad petitionem illius ecclesie canonicorum et de communi assensu eorumdem, ut prebenda que fuit defuncti Henrici, quondam canonici dicte ecclesie, et modo est Stephani de Ponte, presbiteri, successoris ejusdem, semper et perpetuo connexa sit parrochie, et, versa vice, parrochia prehende, et cuicumque contulerimus illam prebendam, conferemus simul et parrochiam, nec prebenda a parrochia, nec parrochia a prebenda nullatenus poterunt separari; et quicumque resignabit alterum, necesse erit ut resignet et reliquum, sex aliis canonicis illius ecclesie a cura animarum ecclesie penitus absolutis. Et quoniam maxima portio prebendarum illius ecclesie consistit in proventibus parrochialibus ejusdem, visum fuit nobis equum et justum, ut sex canonici qui absoluti sunt a cura animarum de dictis proventibus percipiant singulis annis, a plebano canonico dicte ecclesie, per quatuor terminos anni, viginti quatuor libras Parisiensis monete, videlicet, ad octabas sancti Johannis Baptiste sex libras, ad octabas Omnium Sanctorum sex libras, ad octabas Epyphanie sex libras et ad octabas Pasche sex libras. Preter hec autem, idem canonici sex habebunt in duabus festivitatibus anni, scilicet in festo apostolorum Petri et Pauli, et in festo sancti Leonardi, totam ceram et pecuniam que in illis festivitatibus offerentur, et plebanus canonicus illius ecclesie cum eisdem sex ex equis partibus suam percipiet. Tota vero cera que in dicta ecclesia offeretur per totum annum, absque ulla contradictione et exceptione, erit plebani canonici, preterquam in duabus festivitatibus supradictis, scilicet in festo apostolorum Petri et Pauli, et in festo sancti Leonardi. Preterea sex alii canonici, singuli in singulis septimanis suis, totam pecuniam que offeretur in magna missa ad majus altare habebunt; similiter et plebanus canonicus in septimana sua. Panis et vinum, quandocumque offerentur in ecclesia, erunt plebani canonici illius ecclesie; et sex canonici in biis nichil commune habebunt cum plebano canonico, thure excepto, quod commune erit tam plebano canonico quam aliis sex canonicis ad servitium majoris altaris, et ex equis partibus dividetur. Oportebit etiam quod plebanus canonicus inveniat totum luminare ab antiquo consuetum in ecclesia illa. De communi vero invenient tam plebanus canonicus quam alii canonici cordas Campanarum, et oleum ad servitium unius lampadis coram majori altari. Et in tribus anni festivitatibus, scilicet in Pascha, Pentecoste et in natali Domini, reddet idem plebanus canonicus nummos vicariarum quibus debentur, hiis scilicet qui intererunt servitio; absentibus vero nichil dabitur. Et in vigiliis estivalibus, cantatis matutinis, dimidium sextarium vini insimul ad bibendum , et singulis canonicorum et clericorum de choro dabit unam candelam de quibus tres dantur pro nummo. Hec autem facimus, salvis antiquis aliis ecclesie consuetudinibus, salvo quoque ac retento ut processu temporis, si expedire viderimus, aliter de premissis et aliis disponere valeamus. Actum anno Domini MCCXIX, mense maio.

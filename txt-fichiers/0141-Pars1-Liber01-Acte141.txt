Ego Thomas de Brueriis, omnibus in perpetuum notum facio, quod capelle Sancti Thome de Pleisseiz donavi, in perpetuam elemosinam, quicquid habebam in decima bladi de Briis, et duos modios vini in reditu apud Doleinville; ita quod in eodem loco sint redditus locis aliis assignati; si duo prefati modii non inveniantur ibidem, ego et successores mei eos tenebimur bona fide aliunde perficere. Preterea donavi eidem capelle porprisium in quo sita est domus capellani et tres summas lignorum ad ardendum capellano singulis septimanis in perpetuum in nemore de Buisson. Rogavimus autem venerabilem patrem nostrum Odonem, Parisiensem episcopum, ut hanc donationem suis patentibus litteris confirmaret. In cujus rei memoriam presentem cartam sigilli mei feci impressione muniri. Actum anno Domini MCCI.

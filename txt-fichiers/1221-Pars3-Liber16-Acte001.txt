Universis presentes litteras inspecturis, magister Robertus de Sorbonio, Clemens, archidiaconus Laudunensis, et Milo de Corbolio, canonici Parisienses, salutem in Domino. Noverint universi quod, cum discordia verteretur inter venerabiles viros decanum et capitulum Parisiense, ex una parte, et homines de Itevilla, ex altera, super hoc quod dicti decanus et capitulum dicebant se esse in possessione vel quasi, seu seisina vel quasi taillandi homines de Itevilla ad placitum dictorum decani et capituli, et se habere taillam ad placitum in hominibus predictis et bonis eorum, et recipiendi talliam sibi impositam ab eisdem, et quod dicti homines dictos decanum et capitulum ab hujusmodi possessione sive seisina vel quasi spoliaverant, et ideo petebant se restitui; item, super eo quod dicti decanus et capitulum petebant a dictis hominibus emendam, pro eo quod dictam talliam, sibi ex parte dictorum decani et capituli impositam, non assederant nec solverant; item, super eo quod homines predicte ville, campana pulsata in dicta villa, cum tumultu et armis insurrexerant in illos qui, ex parte dictorum decani et capituli, destinati fuerant pro pignoribus capiendis, pro eo quod ipsi, pluries super hoc requisiti et interpellati, non assederant nec solverant; item, super eo quod pignora, ex parte dictorum decani et capituli capta pro dicta tallia, recusserant; item, super eo quod aliqui predictorum hominum, citati coram dictis decano et capitulo, non comparuerant, nec ad citationem eorum venerant coram ipsis; tandem dicte partes, pro bono pacis, de alto et basso compromiserunt in nos, etc... Nos vero, onere compromissi in nos suscepto, die prefixa ad arbitrium nostrum promulgandum, partibus predictis in nostra presencia constitutis, super predictis dictum nostrum pronunciavimus et ordinacionem fecimus in hunc modum : Diximus et ordinavimus et eciam dicimus et ordinamus quod dicti homines de Itevilla et alii de villis circumadjacentibus, qui alias consueverint solvere talliam capitulo Parisiensi, quod ipsi in hoc anno solvent decano et capitulo talliam, dictis hominibus a dictis decano et capitulo impositam in hoc anno, duobus terminis infrascriptis, medietatem videlicet infra octabas ascensionis Domini, et alteram medietatem infra octabas assumpcionis beate Virginis proximo subsequentis. Ordinavimus etiam et ordinamus quod, quolibet anno subsequenti in perpetuum, dicti homines solvent dictis decano et capitulo, nomine tallie, decem et octo libras Parisienses, infra octabas Omnium Sanctorum, et quod dicta tallia, quolibet anno, non possit minui nec augeri, hoc salvo eo anno quo rex talliabit, predicti homines talliam sibi imponendam pro subsidio vel tallia regis persolvent ultra summam pretaxatam. Ordinavimus etiam et ordinamus quod, pro predictis injuriis a dictis hominibus dictis decano et capitulo illatis, predicti homines vel procuratores seu procurator eorumdem dictis decano et capitulo emendent; taxamusque dictam emendam centum libras Turonenses, non secundum rigorem procedentes, sed secundum equitatem parcentes eorumque paupertati. Volumusque et ordinamus quod, de dictis centum libris Turonensibus, dicti homines solvent predictis decano et capitulo, infra octabas Omnium Sanctorum proximo venturas, decem libras Turonenses, et infra octabas Omnium Sanctorum subsequentes, alias decem libras. Ordinavimus eciam quod, de residuo centum librarum Turonensium predictarum, dicti decanus et capitulum a dictis hominibus vel aliquo eorumdem nichil possint exigere, nisi prius nostrorum trium consilio requisito pariter et obtento. Prolatum autem fuit istud dictum seu arbitrium vel ordinatio in capitulo Parisiensi, presentibus Gaufrido decano, Garnero archidiacono, etc... Datum anno Domini mcclxvii, die lune post dominicam qua cantatur Letare Jerusalem.

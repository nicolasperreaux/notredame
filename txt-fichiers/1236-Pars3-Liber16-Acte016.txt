Stephanus, Parisiensis ecclesie archidiaconus, universis presentes litteras inspecturis, salutem in Domino. Notum facimus quod, cum P. succentor Parisiensis ecclesie emisset, de consensu capituli, ad opus distributionis horarum diurnarum, quatuor arpenta pratorum, in parrochia Theoville, a Reginaldo de Serni et Maria de Spina; constituti in presencia nostra, Hugo Canis, sacerdos, canonicus Sancti Johannis Rotundi Parisiensis, Christianus major, et Herveus, decanus de Theovilla, dicte vendicionis se plegios et guarantiaatores esse recognoverunt per fidem suam; et, pro proventibus dictorum pratorum, eidem P. succentori, vel alii qui curam dicte distributionis habebit, se soluturos centum solidos Parisienses, quinquaginta scilicet solidos in festo Omnium Sanctorum, et alios quinquaginta in festo sequentis nativitatis Domini, singulis annis, ab instanti Pascha usque ad octo annos, fide mediante, promiserunt, et res suas in contraplegium obligaverunt; ita tamen quod, si uno anno plus persolverent, in alio minus persolvere tenerentur; ita eciam quod, transactis octo annis, dicta prata bene coequata et deplanata devolventur ad capitulum Parisiensis ecclesie, ad opus jam dicte distributionis, imperpetuum possidenda. Quod ut ratum et firmum permaneat, ad peticionem parcium, presens scriptum fieri fecimus, et sigilli nostri munimine sigillari. Actum Parisius, anno Gratie mccxxiiii, mense junio.

Alexander, episcopus, servus servorum Dei, venerabili fratri Mauricio, Parisiensi episcopo, salutem et apostolicam benedictionem. In quodam scripto librorum nostrorum reperto, quod Lateranensi palacio Latiniacensisj ecclesia, singulis annis, unciam auri persolvere tenebatur, ab abbate et fratribus ejusdem loci eundem censum exegimus. Qui nobis exinde responderunt quod in memoria eorum non fuerat nec aliqua super his scripta habebant, quod census ille ab ecclesia sua ecclesie Romane consueverit ex conditione persolvi. Quoniam igitur ecclesia Romana nunquam exigere consuevit, sed potius rogari, ut alias ecclesias sibi faceret censuales, jam dictos abbatem et fratres et ecclesiam illorum ab hujusmodi absolvimus exactione, et ut neque nobis aut nostris successoribus, nisi forte de propria voluntate et bene placito suo procederet, hunc censum ab ecclesia illorum exigere liceat, presentium auctoritate censemus. Si vero prescripti monasterii abbas aut fratres pretaxatum censum aliquo tempore ecclesie Romane persolverent, nolumus quod justitie tue vel ecclesie tibi commisse aliquod prejudicium debeat generare.  Datum Senonis, kl. marcii.

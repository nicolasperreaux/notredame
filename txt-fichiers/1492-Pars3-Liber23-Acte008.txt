Omnibus presentes litteras inspecturis, frater Pontius de Albon, domorum milicie Templi in Francia preceptor, salutem in Domino. Noveritis quod nos et fratres nostri tenemus et recognoscimus nos tenere in manum mortuam a venerabilibus viris decano et capitulo Parisiensi quamdam domum, sitam super Magnum Pontem, Parisius, juxta domum Beati Martini de Campis; quam domum cum molendino subtus posito dicimus nos obvenisse ex donacione Gente, mulieris defuncte, nosque postmodum tradidisse, ad incrementum census, eandem domum defuncto Thome coffrario, sub annuo capitali censu novem solidorum Parisiensium, a nobis et fratribus nostris eisdem decano et capitulo, in festo beati Andree apostoli, solvendorum. Recognoscimus insuper, quod in eisdem molendino et domo justiciam aliquam non habemus, et quod justicia non est nostra; hoc salvo, quod nos pignora capere, auctoritate propria, poterimus in domo et molendino predictis, pro locacione et pro incremento census, si ea vel eorum alterum ad incrementum census tradi contigerit, vel locari. Poterimus eciam alia facere, auctoritate nostra propria, in predictis, si qua nobis competunt in eisdem, secundum Parisiensis consuetudinem civitatis, racione tradicionis ad incrementum census, vel racione locacionis eorumdem molendini et domus. In cujus rei testimonium, presentibus litteris sigillum nostrum apposuimus. Datum anno Domini m cc xxx nono, mense marcio.

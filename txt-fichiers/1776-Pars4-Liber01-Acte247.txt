Universis presentes litteras inspecturis, Symon, miseratione divina Parisiensis ecclesie licet minister indignus, salutem in Filio Virginis gloriose. Pateat universis quod, in nostra presencia constitutus, dominus Andreas dictus Potheron, legum professor, canonicus Attrabatensis, executor testamenti seu ultime voluntatis defuncti Janequini dicti Potheron, quondam fratris sui, ut dicebat, asseruit se, de voluntate et ordinatione dicti defuncti, apud Sanctum Dyonisium in Francia, in ecclesia parrochiali Sancte Crucis, unam perpetuam capellaniam, appropriatam, omni tempore, proprio capellano, uni post alium, possidendam et habendam tanquam a proprio capellano, pro animabus ipsius testatoris et parentum suorum, fundasse et edificasse, modo et forma qui sequuntur, videlicet : Quod dictus capellanus, qui pro tempore fuerit institutus, habebit decem et novem libras Parisienses annui perpetui redditus admortisatas, nec in aliquo suberit rectori seu curato ecclesie parrochialis predicte, nec se poterit eidem subicere, nec per nos vel successores nostros poterit uniri dicta capellania cum rectore ecclesie supradicte; nec in scolis vel alibi, ex gratia vel dispensatione nostra vel successorum nostrorum, residere vel etiam commorari dictus capellanus poterit, sed tenebitur facere residentiam personalem in capellania memorata; nec dictus capellanus, qui pro tempore in eadem fuerit institutus, poterit dictam capellaniam ad firmam tradere seu concedere, nec dictam ecclesiam parrochialem ad firmam vel annuam pensionem accipere, nec se, tanquam capellanum, eidem rectori vel alteri cuicumque conducere; immo in dicta capellania dictus capellanus, qui pro tempore fuerit institutus, tenebitur, ut dictum est, personaliter residere et divinum officium ibidem, missam scilicet pro defunctis, pro animabus ipsius testatoris et parentum suorum, singulis diebus celebrare, exceptis illis diebus solemnibus, paucis tamen, in quibus in ecclesia Dei missa pro defunctis non celebratur; quibus tamen tenebitur de dictis festivitatibus celebrare, si potest. Item, jurabit dictus capellanus, qui pro tempore fuerit, in sua institutione, omnia predicta et sequentia fideliter observare et contra non venire, et quod contra premissa vel aliquod premissorum non utetur dispensatione contraria, vel gratia, vel contrario privilegio, obtento vel etiam obtinendo, vel jure contrario; item, quod curatus dicte ecclesie parrochialis Sancte Crucis habebit, annis singulis imperpetuum, viginti solidos Parisienses annui redditus admortiaatos, pro quibus tenebitur curatus, qui pro tempore fuerit, facere unum speciale anniversarium uno tempore pro dicto defuncto, per octo dies ante natale Domini, et unum aliud speciale anniversarium pro anima patris defuncti dicti testatoris, post natale Domini, ante festum beati Vincentii, per quinque dies, et aliud anniversarium speciale pro anima matris ejusdem testatoris, per quindecim dies, post festum Penthecoustes, annis singulis et imperpetuum. Et tenebitur dictus capellanus, qui pro tempore fuerit, juvare dictum curatum in servicio divino, videlicet dumtaxat in duobus festis sancte Crucis, et in festis nativitatis Domini, Pasche, Penthecoustes et Omnium Sanctorum, et in quatuor festis solemnibus Virginis gloriose; mediante quo servicio, tenebitur dictus curatus, in quolibet festo supradicto, ministrare dicto capellano cibaria sufficienter, vel pro quolibet festo dare ipsi capellano sex denarios Parisienses, prout elegerit curatus, qui pro tempore fuerit. Et nos omnia et singula predicta ex certa scientia volumus, laudamus, approbamus, et, de consilio et assensu venerabilium virorum magistrorum Johannis de Magno Ponte, decani, Girardi, archidiaconi, et Symonis, cancellarii ecclesie Parisiensis, coadjutorum nostrorum, auctoritate episcopali merito confirmamus. In quorum testimonium, sigillum nostrum, una cum sigillo dictorum coadjutorum nostrorum, presentibus litteris duximus apponendum. Datum anno Domini mccc tertio, die mercurii ante festum purificationis beate Marie virginis.

Renaudus, Dei permissione, Beati Faronis Meldensis humilis abbas, et ejusdem loci conventus, universis presentes litteras inspecturis, salutem in Domino. Notum facimus quod, cum venerabilis pater B., Parisiensis episcopus, in prioratu nostro de Gaigniaco, a priore loci ejusdem procurationem sibi peteret exhiberi, cum ibidem visitationis officium exerceret; priore predicto e contra paupertatem ipsius loci et rationes alias allegante; tandem, predictus Parisiensis episcopus, paupertatem ipsius loci attendens, nobis et loco predicto ita condescendit : Quod ipse et successores sui, Parisienses episcopi, quolibet anno, quo ibidem personaliter exercuerint visitationis officium, quinquaginta solidos Parisienses in loco ipso, nomine procurationis, habebunt; quos prior loci ejusdem eis reddere tenebitur, preter utensilia ad coquinam et necessaria ad lectos, in quibus utensilibus et lectis tenebitur prior providere usque ad triginta equitantes : ita quidem quod dictus B. vel successores sui Parisienses episcopi, ultra summam predictam, nomine procurationis, aliquid de cetero petere non poterunt in loco memorato. In cujus rei testimonium, presens scriptum sigillorum nostrorum munimine fecimus roborari. Actum anno Domini mcc vicesimo sexto.

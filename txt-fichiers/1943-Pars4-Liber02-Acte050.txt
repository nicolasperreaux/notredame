Universis presentes litteras inspecturis, P. decanus et capitulum ecclesie Sancti Marcelli juxta Parisius, salutem in Domino. Noverit universitas vestra quod nos, communi et unanimi assensu nostro, facimus et constituimus dilectum concanonicum nostrum dominum Petrum de Media Curia, latorem presentium, procuratorem nostrum specialem, ad emendandum pro nobis et ecclesia nostra reverendo patri domino R., Dei gratia Parisiensi episcopo, injuriam et offensam quam dicimus intulisse eidem, die sabbati post festum Beate Lucie virginis, anno Domini mcclxxx quarto, in ecclesia Sancti Marcelli predicta, dum ipse deberet ibidem sacros ordines celebrare; in hoc videlicet, quod nos opposuimus publice quominus venerabilis vir Guillelmus, archidiaconus in ecclesia Parisiensi, inibi propter hoc personaliter constitutus, assisteret et serviret dicto patri in officio archidiaconali, in celebratione ordinum predictorum, ratum habituri et gratum quidquid dictus procurator super hoc duxerit faciendum. Volumus insuper et expresse consentimus quod dictus pater emendam predictam taxet et imponat nobis, seu a nobis exigat, ac de illa plene et libere ordinet et disponat, prout sibi placuerit et viderit expedire, et quod ipse possit nos ad observationem ordinationis sue auctoritate ordinaria compellere, absque contradictione seu reclamatione quacumque. Promittentes, etc. Datum die dominica in crastino octabarum epiphanie Domini, anno eodem.

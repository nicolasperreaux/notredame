Omnibus presentes litteras inspecturis, universum Parisiensis ecclesie capitulum, salutem in Domino. Notum facimus quod nos, divini cultus officium amplificare cupientes, die ad hoc assignata in capitulo nostro, de communi assensu, ita statuimus et ordinavimus, quod quicumque canonici Parisiensis ecclesie quibuscumque tribus horarum que inferius annotantur interfuerint, quatuor denarios singulis diebus percipient : videlicet, matutinis beate Marie cum laudibus mortuorum, sive laudibus mortuorum, quando matutine beate Marie non cantantur; item liore prime; item misse matutinali, qualiscumque sit, Jb epistola usque ad Agnus Dei, in qua non fit canonicis alia distributio denariorum; item hore tertie; item processioni diebus dominicis, ita quod et exeat ille qui interfuerit ab ecclesia Beate Marie processionaliter, et redeat in chorum cum processione; item majori misse, singulis diebus, ab epistola usque ad Agnus Dei; item hore sexte; item hore none; item vesperis diei; item vigiliis anniversariorum, in quibus non fit canonicis alia distributio denariorum; ad ultimum completorio. Preterea ordinavimus quod in hac distributione non percipient aliqui, nisi tantum canonici Parisienses, et duo eanonici Sancti Johannis Rotundi, quibus injunctum est a capitulo dictam facere distributionem, quando et quotiens capitulo placuerit, et ipsi participare voluerint distributioni. In hac autem distributione, sicut in aliis distributionibus, decanus et cantor dupplicem percipient portionem. Preterea statuimus quod canonici qui pro negotiis ecclesie tractandis in capitulo fuerint, sicut horis interesse tenerentur, tempus illis computetur pro illa sive pro illis horis que canonicis morantibus in capitulo incepte cantabuntur. Ista autem distributio singulis annis incipiet fieri in vigilia Omnium Sanctorum. Et prohibitum est in capitulo, de communi assensu, sub pena excommunicationis, ne aliquis predictas distributiones percipiat, nisi horis vel in capitulo, sicut dictum est, bona fide interfuerit. Nos autem, communi assensu capituli, hos redditus assignavimus ad distributionem hujusmodi faciendam : in prepositura Liricanti xx libras, medietatem in octabis sancti Johannis , et aliam medietatem in octabis natalis Domini solvendam; in prepositura Vernoti decem libras, in octabis sancti Johannis medietatem, et aliam medietatem in octabis nativitatis Domini solvendam; in prepositura Christolii x libras, medietatem in octabis sancti Johannis, et aliam medietatem in octabis nativitatis Domini solvendam; et fructum duorum arpentorum pratorum, sitorum apud Layacum, que fuerunt Philippi matricularii; et centum solidos quos habemus in domo quam tenet Hugo de Brueroliis ad portam claustri, in octabis Natalis solvendos; apud Steovillam, proventus nnor arpennorum pratorum, in quibus extrahuntur mote, et proventum quatuor arpennorum et dimidium terre arabilis, site inter Burgum Regine, et molendinum qui dicitur Bernier, et censum capitalem quindecim solidorum Vitalis camerarii apud Castellionem, de quo tenemur reddere, singulis annis, in anniversario dicti Vitalis, canonicis Sancti Johannis Rotundi duos solidos, et canonicis Sancti Dyonisii de Passu v solidos; preterea centum solidos quos venerabilis pater Bartholomeus, Parisiensis episcopus, assignavit nobis in paagio de Confluentio, in octabis Omnium Sanctorum solvendos; decem quoque libras in prepositura de Corberose, quas prepositus Corberose reddet singulis annis, post mortem Galteri Barbedori, scilicet medietatem in octabis Pasche, et aliam medietatem in octabis sancti Remigii; cum centum solidis quos idem prepositus reddet denariis matutinalibus; centum vero solidos in prepositura Steoville, quos prepositus Steoville singulis annis reddet, medietatem in octabis sancti Johannis, et aliam in octabis Natalis; proventum quoque quinque quarteriorum pratorum, sitorum apud Castanetum; residuum etiam triginta quinque modiorum bladi Alti Villaris de Corberosa, post solutionem triginta novem librarum ad matutinas et stationis que fit in anniversario Henrici Musavene, et post suppletionem defectus panis quadragesimalis, si neccesse fuerit, de eodem blado, solutis ante sumptibus de hoc blado adducendo Parisius, quando Parisius ducetur, totum residuum cedet in usus horarum. Adjecit etiam huic distributioni dominus Adam de Corlandon, canonicus noster, domum quamdam, quam habebat apud Macholium, cujus proventus devenient ad horarum distributionem. Actum anno gratie millesimo ducentesimo vicesimo sexto, mense februario.

Universis Christi fidelibus presentes litteras inspecturis, frater Nicholaus, major minister totius ordinis Sancte Trinitatis et captivorum, salutem in Domino. Notum facimus quod, cum decanus totumque capitulum ecclesie Parisiensis haberent quandam domum sitam Parisius, prope Termas, contiguam domui fratrum nostrorum de Sancto Maturino, in fundo Sancte Genovefe, pro qua tenebantur solvere singulis annis canonicis Beati Benedicti Parisiensis quinque solidos Parisienses, eandemque dedissent Roberto, dicto Comiti, homini suo de corpore, pro centum solidis Parisiensibus augmentati census, singulis annis illis ab eodem Roberto reddendis, duobus terminis inferius annotatis, scilicet quinquaginta solidos in octabis sancti Martini hiemalis, et totidem in octabis beati Johannis Baptiste, quamdiu idem Robertus viveret, ad eos siquidem, post ejus obitum, si sine herede ex legitima uxore et de proprio corpore suscepto decederet, ratione manus mortue reversuram ; ipsi, ad preces et maximam instantiam fratrum nostrorum de Sancto Maturino, quibus domus illa valde necessaria erat propter nimiam angustiam domus ipsorum, dictam domum dicti Roberti, valentem presentialiter duodecim libras de locatione annuatim, concesserunt eisdem fratribus nostris, ab ipsis suisque successoribus, nomine domus sue, habendam in perpetuum et possidendam : tali modo, quod ipsi suique successores, nomine dicte domus ipsorum, tenebuntur amodo et imperpetuum solvere singulis annis canonicis Beati Benedicti Parisiensis , in festo beati Remigii , illos quinque solidos quos pro ipsa domo dicti Roberti dictis canonicis Beati Benedicti debebant, et illis, scilicet predictis decano et capitulo ecclesie Parisiensis, centum solidos reddere amodo et in perpetuum singulis annis, pro dicta domo dicti Roberti, in festo beati Dyonisii, in capitulo Parisiensi, tenebuntur. Et de dictis centum solidis sic reddendis, predicti fratres nostri se suosque successores et domum ipsorum, necnon et domum dicti Roberti superius nominatam, omnesque alias domos quas habent in vico Termarum, et omnia bona sua mobilia et immobilia, ubicumque sint, specialiter et expresse obligarunt illis et ecclesie Parisiensi. Preterea dicti fratres nostri, in recompensatione gratie et liberalitalis quam ipsis fecerunt concedendo eisdem domum predictam dicti Roberti secundum formam prenotatam, dederunt et concesserunt illis assensum suum et potestatem emendi, vel alio quocumque modo licite acquirendi alias sex libras annui redditus, cum illis c solidis quos illis debent, sicut predictum est, pro domo dicti Roberti, cum voluerint, in suo fundo sito in vico Termarum, incipiente ad cuneum dicti vici versus Magnum Vicum, videlicet in domo que dicitur domus Fulconis cordubanarii, et extenditur ab illa domo dicti Fulconis usque ad quandam magnam domum quam Domus Dei dicitur habere in eodem vico; volentes et concedentes expresse ut, quandocumque contigerit illos predictas sex libras in fundo ipsorum, titulo emptionis, donationis, vel alio quocumque modo licite acquisivisse, quod ipsi easdem sex libras, nomine ecclesie Parisiensis habeant et possideant imperpetuum in manu mortua, sine coactione vendendi. Promiseruntque dicti fratres nostri in verbo veritatis, quod, per se vel per alium, non impedient latenter vel alio modo quominus possent acquirere, ratione emptionis vel alio quocumque modo licite, predictas sex libras annui redditus in fundo ipsorum prenominato. In cujus rei memoriam, etc. Datum anno Domini MCC tricesimo octavo, mense mayo.

Universis presentes litteras inspecturis, curie Parisiensis et Guillermi, ecclesie Parisiensis archidiaconi, officiales, salutem in Domino. Notum facimus quod, in nostra presencia constituti, Andreas clericus, Johannes, dictus Champion..., Lucas furnerius..., Matheus major, Johannes, ejus filius, Robertus Blondelli, Petrus carnifex, Reginaldus decanus..., Andreas Barbelevee, Simon sutor..., Petrus barberius..., Evrardus sutor..., Aco sutor..., Stephanus cementarius..., Hecelina regrateria..., Lucas Borderius..., Petrus sutor..., Lambertus decanus..., Vincentius, dictus Mala Tunica, Helloinus, gener majoris de Civilliaco..., Andreas faber, Matheus de Civiliaco, clericus..., et Andreas major asseruerunt quod venerabiles viri decanus et capitulum Parisiense, in manumissione hominibus villarum de Laiaco et de Civilliaco et de origine villarum earumdem, quondam ab eisdem decano et capitulo facta, retinuerunt sibi talliam ad placitum in dictis hominibus villarum ipsarum, liberis suis et heredibus ac successoribus eorumdem et in rebus et bonis ac possessionibus ipsorum, ubicunque essent dicta bona in terra et justicia ipsorum decani et capituli et ecclesie Parisiensis, ad quemcumque locum dicti homines manumissi et liberi eorum sive successores se transferrent. Quam siquidem talliam ad placitum, ad supplicationem, requisicionem et instanciam multimodam dictorum hominum, sua et ecclesie Parisiensis predicte utilitate pensata, supradictis personis et suis heredibus ac successoribus abonaverunt ad summam quadraginta librarum Parisiensium, et dictam summam, nomine tallie, sibi retinuerunt, de voluntate prenominatarum personarum et expresso consensu, in eisdem personis et heredibus seu successoribus suis quibuscumque et possessionibus domorum, masurarum, hostisiarum et possessionum dictarum villarum et territoriorum earumdem et possessoribus earumdem rerum, quicumque fuerint, et in illis ad quos bona hujusmodi et possessiones quocumque modo sive titulo devenerint in futurum, sive sint clerici, sive cives Parisienses vel alii quicumque, cujuscumque condicionis existant, ipsis decano et capitulo a predictis hominibus vel personis, heredibus sive successoribus eorum aut possessoribus predictarum possessionum, quicunque fuerint, annis singulis, in festo beati Martini hyemalis, in posterum persolvendam; salva insuper tallia pro domino rege per ipsos decanum et capitulum seu mandatum eorum facienda, quocienscumque eam fieri contigerit; in quo eciam anno quo fiet tallia pro domino rege, dictam talliam abonatam ipsis decano et capitulo persolvere tenebuntur. Fient autem, de expresso consensu dictorum hominum, predicte tallie, per illos qui ex parte dictorum decani et capituli ad hoc fuerint deputati. Ad que predicta tenebuntur tam dicti homines, heredes ac successores eorum, quicumque fuerint, quam illi ad quos bona sive possessiones hujusmodi devenerint, quocumque titulo sive modo, sive sint clerici seculares vel religiosi, sive cives Parisienses vel alii quicumque, cujuscumque condicionis existant. Quam summam quadraginta librarum Parisiensium supradictam prefati homines tenentur, et promiserunt, pro se et heredibus sive successoribus eorum et possessoribus dictarum rerum, quicumque fuerint, per sacramentum suum coram nobis corporaliter prestitum, tactis sacrosanctis Evangeliis, nomine tallie, reddere et solvere dictis decano et capitulo vel eorum mandato, annis singulis in posterum, ad terminum antedictum; confitentes specialiter et expresse et ex certa sciencia se et heredes suos sive successores, res et possessiones predictas ac earum possessores esse obligatos ad omnia supradicta; volentes et consencientes expresse quod dicti decanus et capitulum aut eorum mandatum, pro defectu seu defectibus ipsarum talliarum, si in parte vel in toto sit defectus, gaigia seu pignora capere possint in domibus dictorum hominum, et eorum possessiones ac bona in terra sive justicia dictorum decani et capituli existencia saisire, arrestare et detinere propria auctoritate, usque ad integram solucionem omnium premissorum. Et pro premissis omnibus et singulis tenendis, faciendis et inviolabiliter observandis, dicti homines obligaverunt expresse coram nobis dictis decano et capitulo et ecclesie Parisiensi, se et heredes ac successores suos quoslibet et dictas possessiones et omnia bona sua et heredum ac successorum suorum, mobilia et immobilia, presentia et futura, et possessores dictorum bonorum, ubicunque fuerint et poterunt inveniri. In quorum omnium testimonium et munimen, sigilla dictarum curiarum, ad peticionem dictorum hominum, presentibus litteris duximus apponenda. Datum anno Domini m cc sexagesimo vii, mense novembri.

Odo, Dei gratia Parisiensis episcopus, Hugo decanus et universum capitulum Parisiense omnibus presentes litteras inspecturis in Domino salutem. Notum facimus universis quod nos, residentiam cancellarii Parisiensis attendentes necessariam esse nostre Parisiensi ecclesie et communitati scolarium, de bonorum virorum consilio et communi assensu, statuimus in capitulo Parisiensi ut quicumque de cetero cancellarius Parisius fuerit, teneatur in persona propria, bona fide, Parisius residere, et, post institutionem suam, teneatur juramentum in capitulo exhibere se facturum residentiam, bona fide, in ecclesia Parisiensi, quamdiu cancellariam tenuerit, et quod per se vel per alium nullatenus procurabit quod relaxetur a juramento predicto. Statuimus etiam quod nichil de fructibus cancellarie percipere possit, donec pretaxatum exhibuerit in Parisiensi capitulo juramentum. Postquam autem magister Prepositinus factus est cancellarius, rogavimus eum ut dictum faceret juramentum, et ad necessitatem residentie faciende se astringeret. Qui libenter et benigne suum ad hoc inclinavit assensum, et primus juravit in forma predicta, in qua successores sui cancellarii de cetero jurare similiter tenebuntur. Quod ut ratum, etc. Actum anno MCC septimo.

Universis presentes litteras inspecturis, officialis curie Parisiensis, salutem in Domino. Notum facimus quod, cum discordia verteretur inter venerabiles viros decanum et capitulum Parisiense, ex una parte, et Remigium de Monte Gilardi, ex altera, super eo quod dicti decanus et capitulum dicebant, quod ipsi erant in possessione vel quasi talliandi dictum Remigium ad voluntatem suam, quandoque plus quandoque minus, et quod ipsum talliaverunt ad voluntatem suam, et quod erat eorum talliabilis; tandem dictus Remigius, in nostra presentia constitutus, recognovit et asseruit quod dicti decanus et capitulum ipsum talliaverunt, et possunt ipsum talliare, quando eis placuerit, et quod est talliabilis ipsorum, et promisit... etc. Nos, audita confessione ipsius Remigii, ad solvendum dictis decano et capitulo talliam, ei ab ipsis impositam et imponendam, condempnamus. In cujus rei testimonium, ad petitionem dicti Remigii, presentes litteras sigillo Parisiensis curie fecimus sigillari. Datum anno Domini millesimo ducentesimo septuagesimo tertio, mense augusto.

Officialis curie Parisiensis, omnibus presentes litteras inspecturis, salutem in Domino. Notum facimus quod litteras nobilis viri Mathei de Marliaco diligenter inspeximus et verbo ad verbum perlegimus, sicut inferius sunt notate : Ego Matheus, dominus Marliaci, notum fieri volumus universis, presentibus pariter et futuris, quod, cum controversia verteretur inter me et capitulum Beate Marie Parisiensis pro terra de Gonessa, quam Herveus, frater meus, quondam decanus Parisiensis, pro anime sue remedio, jam dicte ecclesie contulerat, bono pacis et concordie talem inter nos, assensu utriusque partis, fecimus compositionem : quod canonici, singulis annis, haberent iiiior libras Parisienses, in festo sancti Remigii xl solidos, in festo sancti Johannis alios xl persolvendos; qui denarii accipientur Parisius, in furno qui est in Judea et molendino qui est in Secana, que sunt de maritagio Matildis, uxoris mee; tali interposita condicione, quod canonici, in furni molendinique defectu, vel sustentacione, vel reparacione, si, quod absit deperirent aut deficerent, aut aliqua importunitate vilescerent, aliquid de suo vel ecclesie rebus non apponerent. Adjunctum est etiam quod, si aliquo casu aliquid de redditu iiiior librarum deficeret ex furni molendinique defectu, canonici super clausum Mauveisin in Guerlandia defectum suum accipient. Preterea, quociens in furno vel molendino furnarius vel molendinarius mutabitur aut recipietur, mox receptus, servienti canonicorum, prestito juramento vel fide interposita, bonam securitatem faciet super nummis illis qui, prefixis, ut diximus, terminis, debentur ecclesie. Hoc autem factum est, fide mea interposita, assensu Matildis, uxoris mee, et Guillermi, fratris ejus, de Guerlanda, ad cujus feodum res pertinet. Ego autem et ipse promisimus et concessimus, in conspectu astancium, quod, si ecclesia in aliquo super hoc turbaretur, nos pro ecclesie garantagio astaremus, donec pacifica possessione gauderet; set, si ego aliquo casu de terra predicta de Gonessa aliquod dampnum sustineremus, canonici prefati nullam garantiam mihi portare tenerentur. Datum anno Domini mccxxiii, die martis infra octabas sancti Martini hiemalis.

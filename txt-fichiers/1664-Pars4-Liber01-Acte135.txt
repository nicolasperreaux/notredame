Omnibus presentes litteras inspecturis, Lucas, decanus Parisiensis, totumque ejusdem loci capitulum, salutem in Domino. Noverit universitas vestra quod nos reverendo patri nostro Guillelmo, Dei gratia Parisiensi episcopo, in escambium dedimus et concessimus quemdam hominem nostrum de Domibus, Nicholaum nomine, pro quadam femina de eadem villa, dicta nomine Hodierna, que duos habet pueros, quos peperit de priori marito suo, antequam pro dicto Nicholao in escambium donaretur; hoc pacto, videlicet quod, si dictam Hodiernam decedere contigerit sine prole de secundo marito, videlicet de Michaele, unus duorum puerorum Hodierne predicte, videlicet Gioanus, homo capituli erit et in jurisdictione dicti capituli remanebit. Si autem de dicto secundo marito prolem habuerit dicta Hodierna, ipsa et dicta proles de secundo marito erunt dicti capituli, et dictus Gyroanus ad jurisdictionem et dominium prefati episcopi revertetur. Et ut istud ratum maneat et stabile, sigillum nostrum duximus apponendum. Actum anno Domini millesimo ducentesimo quadragesimo octavo, mense mayo.

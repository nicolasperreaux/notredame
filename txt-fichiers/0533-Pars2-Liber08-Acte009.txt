Omnibus presentes litteras inspecturis, officialis curie Parisiensis, salutem in Domino. Notum facimus quod Robertus de Castaneto, armiger, et Ysabellis, soror ejus, filii defuncti Baldoini de Castaneto, militis, in nostra presentia constituti, recognoverunt se vendidisse capitulo ecclesie Beate Marie Parisiensis tria sexteria avene annui redditus, et unam dreituram, et dimidiam dreituram , et quartam partem cujusdam dreiture; que omnia sita sunt in parrochia de Castaneto, in terra dicte ecclesie Beate Marie, pro tredecim libris et dimidia Parisiensibus. De quibus recognoverunt dictus Robertus et Ysabellis sibi plenarie fuisse satisfactum; promittentes, fide media, quod contra venditionem istam, per se vel per alium, non venient in futurum, et quod predictos redditus memorato capitulo, ad usus et consuetudines Francie, garanciabunt contra omnes. Et de recta garantia ferenda, prout dictum est, Evrardus, frater dictorum Roberti et Ysabellis, se plegium et garantizatorem constituit contra omnes, fide super hoc prestita corporali, predictam venditionem laudando pariter et concedendo. Quod ut ratum permaneat, nos, ad petitionem dictorum Roberti et Ysabellis, presentes litteras fecimus sigillo curie Parisiensis sigillari. Actum anno Domini MCC tricesimo secundo, mense decembri.

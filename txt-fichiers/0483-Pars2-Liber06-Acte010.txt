Parum est aliquid utiliter statui, nisi id etiam laboretur, ne quod statutum est possit convelli, etc. Hoc itaque ego Bernerus decanus et congregatio Sancte Marie Parisiensis veraciter attendentes, concordiam, que inter nos et Guillelmum Marmarellum facta est, de hominibus et hospitibus nostris apud Succeium villam commorantibus, litteris et per litteras memorie mandare curavimus, ut deinceps, omni de hac re exclusa contentione, omnis locus injustis tolleretur calumpniis. Cujus rei ordo sic se habet. Cum modo dictus Guillelmus predictos homines et hospites nostros injustis vexaret exactionibus, factumque suum quasi jure defensurus, statuta die, in aula domini Gualonis, Parisiensis episcopi, justitiam tenente Ansello dapi fero regis , ad duellum contra unum de hominibus nostris convenisset, consilio eorumdem, Gualonis scilicet episcopi et Anselli dapiferi, concordia inter nos et ipsum Guillelmum facta est, non sine ipsius et nostra assensione; cujus tenor sic est. Diffinitum est ne liceat ipsi Guillelmo, vel successoribus ejus, jam dictos homines et hospites nostros, pro aliquo forisfacto, in jus per suam justitiam cogere, nisi adversus eos querelam habuerit, de his que sibi ab illis rusticis ex antiqua consuetudine debentur, videlicet de denario et tortello et corvata. Quod si de his adversus eos querelam habuerit, tunc illos per suam justitiam ad placitandum cogere poterit, vel apud Succeium tantum, vel apud Bonoilum, in eo scilicet loco quem rustici Mallos vocant. Determinatum est etiam quod si idem Guillelmus boves vel quelibet pecora eorum, sub pastorali custodia pascentia, in loco ubi sibi dampnum faciant, acceperit, et se sic accepisse per aliquem de servientibus suis probaverit, non a dominis, sed a pastoribus, emendationem expostulet; ita videlicet ut singuli pastores singulas illi emendent leges. Quod si idem Guillelmus, vel per se vel per servientem suum, in proxima ante natale Domini ebdomada nemus suum circuire voluerit, licebit ei hoc semel facere, et tunc ab omni homine, quemcumque intra nemus illud ligna portantem vel secantem invenerit, debebit tantum unum obolum accipere. Statutum est autem ut non liceat predictis rusticis quicquam vendere, sive de illo nemore, ubi habent jus suum in vivo et in mortuo, sive de illo, ubi habent tantum in mortuo. Nec vero inde dare quisquam aliquid audebit, nisi vicinis suis in eadem villa commorantibus. Quod si idem Guillelmus ab aliquo illorum hanc injuriam expostulaverit, quod ille ligna sui nemoris vel alicui vendiderit vel extra villam suam alicui dederit, licebit illi qui impetitur sola manu hoc negare, aut si hoc non poterit, secundum legem debebit emendare. Tortellum autem quem unusquisque pro eodem nemore debet, de meliori pane quem sibi in natale Domini paraverit, persolvet. Aliunde autem querere non cogatur. Ex parte canonicorum hi testes : Arnulfus miles, Leonoldus major de Succi, Guido decanus, Albericus major, Hugo decanus, Haimericus major... Rainoldus de Lisinni, Robertus de Braia, Radulfus de Porta. Ex parte Guillelmi hi testes : Anselmus dapifer, etc.

Universis presentes litteras inspecturis, officialis curie archidiaconi Parisiensis, salutem in Domino. Notum facimus quod, in nostra presentia constituti, Nicolaus dictus Comes, clericus, et Juliana, ejus uxor, recognoverunt et confessi sunt in jure, coram nobis, se recepisse ad incrementum censum, a venerabili et discreto viro domino Guidone de Condeto, legum professore, ballivo domini Parisiensis episcopi, tanquam a ballivo domini Parisiensis episcopi et tanquam a justicia loci, rectam medietatem cujusdam domus a parte posteriori et inferiori, acquisite domino Parisiensi episcopo ob defectum hominis, site Parisius, ultra Magnum Pontem, ultra portam Sancti Honorati Parisiensis, in terra et dominio domini Parisiensis episcopi, inter vicum qui vocatur Frigidum Mantellum, et vicum qui vocatur Richebourc, contigue muro de Lupara, in censiva Damiani Canetarii; et est tota domus integra, ante, retro, in longo, lato, inferius et superius, prout se comportat, onerata in duodecim solidis Parisiensibus censualibus tantummodo, ut dicebant; pro quinque solidis Parisiensibus annui incrementi census seu redditus, reddendis annis singulis imperpetuum domino Parisiensi episcopo et ejus successoribus Parisiensibus episcopis, a dictis Nicolao et ejus uxore et eorum heredibus seu causam habituris ab ipsis vel ab eorum altero, quatuor terminis Parisius consuetis... Datum anno Domini millesimo ducentesimo nonagesimo sexto, die dominica post festum beati Mathei apostoli.

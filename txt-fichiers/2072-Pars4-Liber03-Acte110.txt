Universis presentes litteras inspecturis, decanus et capitulum ecclesie Parisiensis, salutem in Domino. Notum facimus quod, ex parte procuratoris nostri, fuit propositum coram nobis, quod matricularii laici ecclesie nostre fecerunt et faciebant defectus, super contentis in articulis infrascriptis, ad que tenebantur et tenentur ex eorum fundacione, super quorum articulorum aliquibus, per venerabiles viros, magistrum Stephanum de Novilla, succentorem, dominos Odonem de Senonis et Johannem de Arpadello, concanonicos nostros, ad hoc a nobis, de consensu dictorum matriculariorum, deputatos, extitit ordinatum, prout inferius continetur. Deffectus quos committunt matricularii laici, qualibet die, et commiserunt ab annis decem citra et amplius. Primo, debent duo ex ipsis in ecclesia de nocte jacere, qualibet nocte. Super isto primo articulo ordinatum est, quod, sub pena decem et octo denariorum, pro qualibet nocte, tam presbiteri quam laici matricularii jaceant personaliter in ecclesia, nisi capitulum, de gracia concedat quod hoc faciant, usque forte ad tempus, per alium; et tunc oportebit quod ille substitutus ostendatur capitulo; et, si ydoneus sit, poterit transire, si placeat capitulo, de gracia et semper sub periculo illius qui eum subrogat; et, si amplius alium ponat, non faciendo primo hoc, solvat penam, etc. Item, diligenter debent insistere custodie ecclesie, ut omni tempore, tam de die quam de nocte, unus ipsorum quatuor ad minus, in ecclesia valeat reperiri; et hoc jurant adimplere, prout apparet in ordinacione ipsorum super hoc facta. Dicti vero matricularii contrarium faciunt, veniendo contra juramenta propria; nam nullus ipsorum de nocte jacet, prout dictum est; et, si contingat aliquos jacere, hoc non est ter in anno. Item, nullus ipsorum in ecclesia invenitur ab hora meridiei usque ad vesperas; et, cantato complectorio, nullus ipsorum remanet, usque ad clausuram portarum ecclesie, circa noctem, quum tamen aliqui ipsorum deberent remanere, prout est dictum. Isti secundus et tercius articuli, in quantum loquntur de die, stant in suis terminis, nisi capitulum faciat graciam quod per alium faciant; et tunc fiet ut supradictum est in primo articulo. Item, ter vel quater in anno, debent mundare ecclesiam per terram, et, a terra superius, quantum unus famulus poterit attingere de una magna pertica, tam parietes quam pillaria, hostia et treillias chori et capellarum ejusdem ecclesie; et in capellis dicte ecclesie similiter debent immundicias, in quantum potest dictus famulus cum dicta pertica attingere, facere removeri. Et de hoc nichil faciunt, sed sunt totaliter negligentes. Item, supra secundas votas et latera amborum, et hoc idem facere; quod tamen non faciunt. Isti quartus et quintus articuli stant, hoc excepto, quod matricularii non tenentur mundare capellas intus, sed capellani; verumptamen matricularii tenentur ad custodiam ipsarum. Item, qualibet septimana, chorum, sedes chori, revestiarium debent mundare; hoc pessime faciunt et multociens obmittunt. Iste sextus articulus stat. Item, in pulsacione tam matutinarum quam aliarum horarum, non faciunt debitum, nam minus longe, minus sollempniter pulsant aut faciunt pulsari. Iste septimus articulus servetur, prout scriptum est in martirologio. Item, in pulsacione defunctorum corporum presencium, volunt pulsare ad voluntatem, et nichil volunt facere, nisi cum magnis sumptibus defunctorum. De isto octavo articulo, sic fiet : matricularii tenebuntur pulsare, pro defunctis, non obstante dissensione aliqua de salario; et postmodum, si non concordant, ordinabit de isto salario capitulum. Item, in accendendo luminare quamplures sunt defficientes et fuerunt, et potissime in assumptione beate Marie, in lampadibus accendendis, et aliis festivitatibus, loco et tempore declarandis. De isto nono articulo, matricularii tenentur unde faciant, prout est fieri consuetum. Item, aquam in revestiario, ubi indicti ad magnam missam manus suas lavant, tenentur ponere, et similiter aquam benedictam, in bacinis de lapidibus, per ecclesiam ponere. Et promiserunt per fidem suam, michi, Petro de Fayello, quod, secundum ordinacionem meam, dictam aquam ponerent benedictam. Informatus per fide dignos, quod ad hec tenentur, precepi quod, ponerent de cetero. Ipsi, contra juramentum et fidem venientes, dictam aquam benedictam ponere obmiserunt, et adhuc obmittunt. Iste decimus articulus stat. Item, duo ad minus ipsorum debent stare, dum celebratur aut fit servicium in ecclesia, unus in hostio chori, a parte inferiori, versus ymaginem, et alius, a parte superiori, versus altare. In hoc sunt negligentes, et male faciunt debitum suum. Iste undecimus articulus stat. Item, in magna turre ubi pulsantur magne campane, ibi sunt pessimi homines et inhonesti, scilicet hoillerii, hoquelatores, homicide, taxillorum lusores, vitam inhonestam ducentes, et, si fiat super hoc inquesta, alia quamplurima inhonesta invenientur. Iste duodecimus articulus est bonus; et precipitur matriculariis, quod ipsi bonos pauperes ibi ponant, sub pena amissionis officiorum suorum. Item, bannitos et homicidas dicti matricularii, pecunia corrupti, recipiunt in cavernis suis, in ecclesia et alibi, et quamplures receptati sunt; et hec per plures fide dignos probabuntur, si inquirantur. De isto tredecimo articulo, idem sicut et de duodecimo. Item, est ordinatum, quod ille dictorum matriculariorum qui defecerit in aliquo contentorum, in quolibet dictorum articulorum, in quibus non est supra certa pena pecuniaria prefixa, solvet, pro quolibet deffectu, duodecim denarios Parisienses, nomine pene. Item, est ordinatum, quod matriculariis reddetur clavis trape turris; ita tamen quod ipsi, expensis suis, faciant refficere de plumbo, in modica coopertura graduum, illud quod est modo reficiendum. Et illa clavis tradetur sub talibus condicionibus et modo, quod, si in futurum aliquid ibi defficiat, ob hoc quod aliqui ibi deliquerint, ipsi tenebuntur, propriis expensis suis, facere reffici. Pro tempore preterito, pro deffectibus suis, ipsi solvent fabrice quadraginta solidos; et pecunia arrestata eis deliberabitur. Unde premissa sic ordinata, etc... Actum in capitulo nostro generali, anno Domini millesimo ccc vicesimo octavo, die sabbati in crastino festi nativitatis beati Johannis Baptiste.

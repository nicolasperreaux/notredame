Universis presentes litteras inspecturis, G. decanus et capitulum Parisiense, salutem in Domino. Cum ecclesia Sancti Stephani de Gressibus Parisiensis ad nos et ad ordinacionem nostram immediate pertineat, volumus, statuimus ac etiam communi assensu ordinamus, ut quicumque canonicus Sancti Stephani predicti ebdomadarius fuerit, si post ultimam pulsationem hore cujuslibet, infra spacium psalmi Miserere, ad canendum horam presens in ecclesia non fuerit, vel alius sacerdos pro eo, quod idem ebdomadarius, si desit in matutinis, quatuor denarios, pro defectu illius hore, persolvat, et totidem in vesperis, si defuerit. Pro defectu vero majoris misse, xii denarios persolvet. Si vero, desit in aliis horis, videlicet in prima, tercia, sexta, nona, completorio, pro defectu cujuslibet quinque horarum predictarum, predictus ebdomadarius duos denarios persolvet; hoc tamen addito, quod, ante primam et nonam poterit fieri expectatio, quousque ebdomadarius possit de ecclesia Sancti Benedicti ad ecclesiam dicti Sancti Stephani commode pervenire. IIle vero ad quem officium defunctorum pertinet, si desit in hora canendi missam pro defunctis, sex denarios persolvet, et pro defectu commendationis duos denarios, et totidem pro defectu vigiliarum Mortuorum. Denarios autem predictorum defectuum recipiet prepositus ecclesie predicte Sancti Stephani, quorum medietatem habebit ille qui defectum vel defectus supplebit; residuum autem in utilitatem communitatis ecclesie predicte convertetur. Statutum autem hoc fecimus, salvo nobis in omnibus jure addendi, minuendi, seu etiam commutandi, quociescumque nobis videbitur expedire. Actum anno Domini millesimo ducentesimo septuagesimo primo, mense maio.

Pro continuis molestiarum sollicitudinibus evitandis, pro gravissimis et intolerabilibus injuriis, pro frequentibus homicidiis que in terra Beate Marie contingebant, ex quorum impunitate scelestorum ac nefariorum manus ad consimilia et graviora scelera provocabantur, ego, Clemens, Parisiensis decanus, et universi Parisiensis ecclesie canonici, concorditer decrevimus, et cum juramento sancire dignum duximus, quod quicumque aliquem hominem justitiam non denegantem in terra nostra occiderit, vel servum vel hospitem nostrum ubicumque, bonis omnibus que in terra nostra tunc possidebit privetur, donec judicio ecclesie nostre satisfecerit. Si autem interfector servus vel hospes ecclesie nostre fuerit, bona similiter universa que in terra nostra habebit, vel que rationabili modo ei proventura erunt, irrecuperabiliter amittat, nisi de innocentia sua confidens, probare potuerit, aut quod non occiderit, aut quod in defensionem proprii corporis eum occiderit; interim autem universa ejus possessio in proprietatem capituli redigatur. Hoc idem de illis statuimus, qui corporalem presentiam ad illud homicidium perpetrandum adhibuerint. Illud etiam juramento nostro addidimus quod, si quis canonicorum, vel absens vel in canonicum promovendus, per litteras aut per nuntium a decano commonitus, hujus forme juramentum facere noluerit, infra septimum diem commonitionis, ei neque in choro neque in capitulo, donec fecerit, communicabimus.

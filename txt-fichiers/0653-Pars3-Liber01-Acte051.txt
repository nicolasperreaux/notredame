Universis presentes litteras inspecturis, officialis curie Parisiensis, salutem in Domino. Notum facimus quod, cum discordia mota esset inter venerabiles viros decanum et capitulum Parisiense, ex una parte, et Gaufridum de Argentolio, civem Parisiensem, receptorem thelonei vinorum in Gravia, ex altera, super eo videlicet, quod dicti decanus et capitulum dicebant, quod idem Gaufridus minus juste et sine causa rationabili receperat et extorserat a Reginaldo, majore de Orliaco, hospite et serviente ipsorum, viginti septem denarios Parisiensium, de vinis crescentibus in vineis suis, videlicet de quatuor doliis vini venditis in Gravia; dicto Gaufrido contrarium asserente et dicente, quod dictos viginti septem denarios Parisiensium receperat, utendo jure domni regis et suo, quod sibi licuit et licebat; tandem dictus Gaufridus, in nostra presencia constitutus, asseruit et recognovit in jure, coram nobis, quod ipse, de consilio bonorum, et ad tollendam discordiam predictam, dictos viginti septem denarios Parisiensium tradidit decano et capitulo Parisiensi supradictis; hoc acto expresse inter dictas partes, quod per hoc dictis decano et capitulo nullum jus vel aliqua possessio acquiratur vel augmentetur, neque per hoc etiam ipsi domino regi vel suis aut aliis receptoribus dicti thelonei prejudicium aliquod vel jus ipsorum diminuatur. In cujus rei testimonium, presentes litteras sigillo Parisiensis curie fecimus sigillari. Datum anno Domini millesimo ducentesimo octuagesimo, die veneris in festo hyemali beati Nicholai.

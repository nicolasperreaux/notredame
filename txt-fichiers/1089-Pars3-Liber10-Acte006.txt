Ludovicus, Dei gratia Francorum rex, universis presentes litteras inspecturis, salutem. Noverint universi, quod Albertus de Nemosio, canonicus Parisiensis, dedit et concessit, donacione inter vivos, ecclesie Parisiensi centum solidos Parisienses annui redditus, ad opus anniversarii sui, in Parisiensi ecclesia perpetuo faciendi, habendos et percipiendos in redditibus sive proventibus pedagii de Nemosio, quod a nobis tenet in feodum; ita quod dicta ecclesia dictos centum solidos percipiet, post ipsius Alberti decessum. Nos autem dictam donacionem approbantes, volumus et concedimus quod predicta Parisiensis ecclesia sive canonici ejusdem ecclesie, annis singulis imperpetuum, dictos centum solidos Parisienses habeant et percipiant, post decessum ipsius, in predicto pedagio, redditibus et proventibus ejusdem, in manu mortua, sine coaccione vendendi aut extra manum suam ponendi, ad opus anniversarii sui supradicti. Quod ut ratum et stabile permaneat in futurum, presentem cartulam sigilli nostri munimine fecimus communiri. Actum anno Domini m ccl viii, mense aprili.

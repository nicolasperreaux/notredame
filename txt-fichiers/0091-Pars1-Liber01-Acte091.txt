Hugo decanus totumque capitulum Parisiense, omnibus presentes litteras inspecturis salutem in Domino. Notum facimus quod, cum Andreas matricularius beate Marie Parisiensis, hiis novem sollempnitatibus, videlicet : in natali Domini, in purificatione beate Virginis, in Pascha , in Pentecoste, in assumptione beate Marie et in nativitate, in festo sancti Dyonisii et in transitu sancti Marcelli, residuum cereorum quos, prefatis sollempnitatibus, super pennam chori episcopus ponebat, haberet, necnon et residuum octo cereorum quos episcopus Parisiensis ponebat super pennam, circa sanctuarium sancte Crucis, in festo susceptionis sancte Crucis , et unius cerei quem episcopus faciebat, illo festo, ante sanctuarium sancte Crucis. Tandem, ut luminare tantarum sollempnitatum decorari possit, si voluerit episcopus Parisiensis, et, annuente Domino, ampliari, cumprefato Andrea, consentientibus publice in capitulo omnibus aliis matriculariis laicis, composuit dominus episcopus in hunc modum, quod ipse Andreas quitavit totum residuum predictorum cereorum episcopo Parisiensi et successoribus suis in perpetuum, salvis eidem matriculario cera et omnibus aliis que Parisiensis episcopus alias debebat eidem. Ipse vero episcopus ipsi matriculario et successoribus suis, pro residuo dictorum cereorum, dedit et concessit xx solidos in perpetuum obtinendos, videlicet, x in crastino natalis Domini, et x solidos in festo sancti Johannis Baptiste. Illud autem notandum esse volumus, quod matricularii laici, in omnibus prefatis sollempnitatibus, cereos predictos accendere et extinguere tenebuntur, sicut antea tenebantur quando percipiebant residuum cereorum. In cujus rei memoriam et testimonium assensus nostri, has litteras fecimus sigilli nostri impressione muniri. Actum anno M CC XIII, mense novembri.

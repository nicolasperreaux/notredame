Willelmus, Dei gratia Parisiensis episcopus, etc. Notum facimus quod magister Stephanus Berout. in nostra presentia constitutus, concessit ac, fide interposita, promisit quod domum suam de vico Fimarii, in censiva domini regis et capituli Beate Marie Parisiensis, non levabit nec poterit levare super altitudinem muri altioris ejus domus ultra sex pedes in altum, nisi de licentia capituli hoc fecerit, et secundum hanc elevationem modo competenti domum pignaculabit; ita tamen quod, in anterioris pignaculi elevatione, nullam fenestram sive aliam aperturam facere poterit, preter unum ostellum, quod ita sit ferratum, vitreatum et altum, ut nullus per illud possit haberi prospectus in aliquam partem claustri Parisiensis. In lateribus etiam novi edificii dicte domus non fiet fenestra sive alia apertura, quin ita sit ferrata et vitreata, quod in claustrum Parisiense non possit prospectus haberi. Recognovit insuper quod, ob gratiam a capitulo sibi factam, de totius domus elevatione usque ad predictos sex pedes, in recompensationem eidem capitulo contulit centum solidos Parisienses ad redditus comparandos, salvo capituli censu prefate domus. In cujus rei memoriam, etc. Actum anno gratie MCCXXII, mense martio.

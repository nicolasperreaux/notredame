Universis presentes litteras inspecturis, officialis curie Parisiensis, salutem in Domino. Notum facimus quod, coram nobis constituti, Johannes, dictus de Cocigniaco, commorans apud Villam Novam Sancti Georgii, de villa et de origine ville de Orliaco, et Hersendis, uxor ejus; domnus Stephanus, presbiter de Fresnis; Aubertus, boulengerius de Orliaco; Johannes, dictus Patu, et Guillelmus, sutor, de Balneolis, asseruerunt, quod dictus Johannes de Cocigniaco et heredes sui, diu est, manumissi fuerunt, una cum aliis existentibus de villa et de origine ville de Orliaco, a venerabilibus viris decano et capitulo Parisiensibus. Asseruerunt etiam dicti Johannes, Hersendis, Stephanus, Aubertus, Johannes Patu et Guillelmus sutor, quod in dicta manumissione actum fuit et concordatum, non tamen causa onerande libertatis, quod dicti manumissi non gauderent manumissione hujusmodi, quousque quatuor mille libris Parisiensibus, quas homines de Orliaco pro ipsa manumissione dictis decano et capitulo solvere promiserunt, esset plenarie satisfactum, nisi in matrimoniis; hoc specialiter adjecto, quod ipsi homines deberent manum mortuam dictis decano et capitulo, acsi manumissi non essent, quousque integra soluta esset pecunia antedicta. Asseruerunt etiam dicti Johannes, Hersendis uxor ejus, Stephanus, Aubertus, Johannes Patu et Guillermus, quod Johannes, filius dicti Johannis de Cocigniaco, erat de hujusmodi manumortua decani et capituli predictorum, si ipsum Johannem decedere contingeret, antequam facta esset ad plenum solutio antedicta. Item asseruerunt prenominate persone quod idem Johannes, filius dicti Johannis de Cocigniaco, liberius et facilius posset matrimonium contrahere, si a dicta esset manumortua liberatus; et recognoverunt quod dicti decanus et capitulum nolebant dictam manumortuam nec jura que ex ea eis competere sura sive caduco manus mortue dicti Johannis, filii ipsius Johannis de Cocigniaco, in omnibus bonis ejusdem Johannis, propter quod dieti Johannes de Cocigniaco, Hersendis, Stephanus, Aubertus, Johannes Patu et Guillermus, affectantes commodum et promocionem ipsius Johannis in matrimonio quod contrahere intendebat, expresse et ex certa scientia, animo innovandi, pro eodem Johanne, filio dicti Johannis, dicta Hersendi expresse et ex certa scientia renunciante beneficio Velleyani, quod beneficium eidem fuit expressum, susceperunt in se et in quemlibet eorum in solidum obligacionem et onus escasure sive caduci dicti Johannis, filii ipsius Johannis de Cocigniaco, si eundem Johannem filium mori contingeret, antequam plenarie facta esset eisdem decano et capitulo de predictis quatuor mille libris solutio antedicta : hoc modo, quod ipsi Johannes de Cocigniaco, Hersendis, Stephanus, Aubertus, Johannes Patu et Guillermus tenentur et promiserunt, quilibet eorum in solidum, juramento coram nobis corporaliter prestito, animo innodictis decano et capitulo, ad peticionem dictorum decani et capituli, centum libras Parisienses et plus, si plus valeret escasura ipsius Johannis, si dictum Johannem, filium ipsius Johannis de Cocigniaco, decedere contingat, antequam facta sit solucio tocius pecunie antedicte. Pro quibus centum libris solvendis et aliis predictis adimplendis, obligaverunt ipsis decano et capitulo, sub juramento predicto, se et heredes suos et omnia bona sua, mobilia et immobilia, presentia et futura, predicto Johanne, filio ipsius Johannis de Cocigniaco, coram nobis presente et in hoc expresse consenciente; ac renunciaverunt dicti Johannes de Cocigniaco, Hersendis, Stephanus, Aubertus, Johannes Patu et Guillermus in hoc facto, expresse et per juramentum predictum, exceptioni doli mali, actioni in factum, beneficio divisionis, et specialiter dicta Hersendis beneficio Velleyani, omni juris auxilio, canonici et civilis, et omnibus aliis exceptionibus, per quas premissa possent in aliquo impediri, jurisdictioni nostre se supponendo. Datum anno Domini m cc sexagesimo octavo, die jovis ante festum beati Andree apostoli.

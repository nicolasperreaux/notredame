Sciendum est etiam quod, mortuo decano, capitulum solum eligit decanum, et electum ducit in ecclesiam decantando, Te Deum laudamus, etc. Quo decantato, episcopus, si presens fuerit, dicit collectam; qua finita, installat eum. Installatus autem intrat capitulum, et ibidem assignat ei locum episcopus; et, recedente episcopo, jurat fidelitatem ecclesie et capitulo, et residendam se facturum bona fide, et quod erit sacerdos infra annum, nisi de licentia capituli. Postmodum, cum ab episcopo requiritur, facit ei homagium, salva fidelitate capituli. Si vero, tempore electionis, episcopus absens fuerit, post  Deum laudamus, ebdomadarius sacerdos dicit collectam; et intronizatio in choro seu assignatio loci in capitulo differtur usque ad adventum episcopi, et petitur confirmatio electi fieri ab episcopo. Et sciendum quod omnes redditus decanatus pertinent ad capitulum, vacante decanalu. Cantoriam, archidiaconatum et cancellariam et capellaniam non potest dare episcopus, nisi in capitulo. Et sciendum quod in collatione cancellarie in ipso capitulo, sigillum capituli, quod est in custodia decani, cancellaria vacante, recipit episcopus de manu decani, et per idem sigillum investit cancellarium de cancellaria; et tunc cancellarius jurat residentiam se facturum in ecclesia bona fide in persona propria. Jurat etiam fidelitatem capitulo super bis que pertinent ad sigillum. Installatio etiam omnium personarum et preterea cancellarii et capellam pertinet ad episcopum.

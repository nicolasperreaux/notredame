Universis presentes litteras inspecturis, decanus et capitulum ecclesie Parisiensis, eternam in Domino salutem. Notum facimus quod, cum discordia mota esset inter reverendum in Christo patrem ac dominum, dominum G. Dei gratia Parisiensem episcopum, ex una parte, et nos decanum et capitulum predictos, ex altera, super eo videlicet quod nos petebamus nobis restitui Garnotum dictum Brichart, clericum, illa communiter dicebatur, preterea quamdam maletam, cum quibusdam rebus existentibus in eadem, in quarum possessione fuerat Johannes de Commannua, clericus, per nos seu servientes nostros captus et detentus; ratione cujus, ad nos restitutio facienda de dictis mala et rebus spectabat, dicto domino episcopo contrarium asserente; tandem, pro bono pacis et concordie, dictus dominus episcopus viam elegit que sequitur, videlicet : Quod viri venerabiles et discreti magistri Petrus de Gressibus, cantor, Symon de Guimbervilla, cancellarius, et Hugo de Besuncio, canonicus ecclesie Parisiensis predicte, de predictis debatis ista vice, pro utraque parte, veritatem inquirerent, et de eisdem secundum eorum conscientias ordinarent et pronunciarent, quas super hoc dictus reverendus pater penitus oneravit. Et dicti venerabiles viri, informatione facta per ipsos super dictis debatis suficienter, ut dicebant, ordinaverunt et pronunciaverunt, juxta potestatem eisdem datam per dictum reverendum patrem, dictum Guernotum ac malam predictam, una cum bonis existentibus in eadem, nobis debere restitui et liberari. Voluerunt tamen et expresse pronunciaverunt, et nos etiam istud idem volumus, et in hoc unanimiter consentimus, quod per predictam pronunciationem et predictorum Guernoti, malete et bonorum restitutionem, domino episcopo predicto nec ejus successoribus aliquod prejudicium imposterum in aliis casibus, nec eciam in similibus preparetur, seu modo quolibet inferatur, nec nobis aliquod jus, saisina, possessio, seu usus propter hoc acquiratur. Quod omnibus quorum interest, tenore presentium, sigillo nostro sigillatarum, in testimonium premissorum, intimamus. Datum anno Domini millesimo trecentesimo octavo, die martis post dominicam qua cantatur Misericordia Domini.

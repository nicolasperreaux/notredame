Lucas decanus totumque capitulum Parisiensis ecclesie, etc. Tam ad presentium quam ad posterorum notitiam volumus pervenire, quod, cum in territoriis prepositurarum nostrarum de Roseto et de Vernoto nemora quedam haberemus, que a longis retro temporibus adeo inutilia fuerant ecclesie nostre, quod in onus potius quam emolumentum cedere noscebantur, et eandem ecclesiam per nobilium vicinorum potentiam frequenter non modicis sumptibus gravaverant et pressuris, habita tandem deliberatione communi, eadem nemora karissimo fratri nostro magistro Alberico, Turonensi decano, pensata probitate ipsius et potentia, sub certis conditionibus ad extirpandum tradidimus, post cessionem vel decessum ipsius ad capitulum libere reditura. Quibusdam itaque ex ipsis nemoribus penitus extirpatis, et, per ejusdem diligentiam, ab omni calumpnia expeditis, et aliis pro parte jam extirpatis, habito consilio in capitulo nostro, et pluribus diebus ad tractandum et ordinandum super hoc assignatis; tandem, de communi voluntate et specialiter ejusdem decani Turonensis assensu, constituimus et, sub juramento ecclesie prestito, perpetuo decrevimus observandum, ut, ipso decano cedente vel decedente, omnes redditus et proventus illorum nemorum, tam extirpatorum quam extirpandorum, cum domibus et grangiis et omnibus que ad nemora pertinebant, tam apud Rosetum quam apud Vernotum, cumomnijustitiaet dominio, cedant in usum et proprietatem communitatis ecclesie nostre : ita quod una pars omnium istorum cedet in augmentum cotidiane distributionis vini, altera in augmentum distributionis horarum, tertia in consummandam distributionem matutinarum ; ita quod, consummata distributione, quicquid de illa tertia residuum fuerit distribuetur canonicis et majori altari servientibus qui matutinis laudibus finaliter interfuerint. Preterea, cum prepositura Roseti in redditibus et proventibus habundaret, de ejusdem redditibus xxu libras Pruvinienses duximus decidendas, que, post cessionem vel decessum memorati decani, similiter cedent in augmentum distributionum predictarum. De omnibus autem redditibus et proventibus supradictis fiet nichilominus distributio centum solidorum in singulis trium anniversariorum, videlicet, in anniversario Raginaldi, quondam episcopi nostri, qui dedit nobis Liricantum, c solidos; in anniversario... comitis Corboliensis, qui dedit nobis Suciacum, c solidos; in anniversario... comitisse, que dedit nobis Spedonam, c solidos; salvis assignationibus per capitulum ordinatis ante constitutionem istam in locis memoratis. Ut autem liec constitutio perpetue robur obtineat firmitatis, etc. Actum publice in capitulo nostro, anno incarnati Verbi millesimo ducentesimo trigesimo secundo.

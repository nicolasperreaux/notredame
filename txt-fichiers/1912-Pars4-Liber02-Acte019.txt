Ego G., dominus Cabrosie, omnibus presentes litteras inspecturis, notum facio quod, cum apud villam meam, que dicitur Lois, matricem ecclesiam, et apud Meencort, optarem, et a domino meo et patre Odone, Parisiensi episcopo, peterem edificari capellam, et ejus super hoc impetrassem assensum, studio pie devotionis inductus, tam ecclesie quam capelle hoc modo, de consensu Aveline, uxoris mee, dotem curavi ydoneam assignare : ecclesie matrici videlicet, tres modios bladi, partim unius, partim alterius, in decima de Lois, et xx solidos Parisienses in censu meo de Lois, de eo qui primo solvetur, et totam minutam decimam ville, et plateam ad opus ecclesie edificande, et ad domum presbiteri construendam, et ad cimiterium faciendum, et quatuor arpennos terre arabilis, ibidem sitos, in loco competenti, liberos ab omni consuetudine. Capelle vero de Meencourt dedi et concessi quatuor modios bladi, in decima videlicet de Lois tres modios, partim unius, partim alterius, et decimam meam de Meencort. Et, si due iste decime de Lois et de Meencort non valerent septem modios duobus presbiteris, ecclesie scilicet et capelle, ipse quod deesset, ad consilium episcopi Parisiensis, in loco competenti, perficere tenerer; si vero plus valerent, totum esset sacerdotum. Preterea capelle assignavi, in molendino meo Fullerete, viginti solidos Parisienses, annuatim solvendos; capellano eciam domum et herbergagium competens de proprio edificare tenebor. Eidem quoque concessi usuarium in nemore meo, ubi homines de Meencort capiunt. Concessit vero michi memoratus episcopus, quod, quandiu vixero ego vel Avelina, uxor mea, presentationem capelle habebo ego, vel uxor mea, si supervixerit michi. Post obitum autem meum et ejusdem uxoris mee, ad episcopum vel successores ejus libere revertetur. Quod ut ratum sit, presentem cartam sigillo meo signavi. Actum anno Domini mcc quarto.

Universis presentes litteras inspecturis, Hugo, permissione divina Parisiensis episcopus, decanus et capitulum Parisiensis ecclesie, salutem in Domino. Ad universorum notitiam tenore presencium deducimus, quod, in nostra, propter hoc, presentia personaliter constituti, Johannes, archipresbiter ecclesie Beate Marie Magdalene Parisiensis, procurator curatorum civitatis Parisiensis et suburbiorum ejusdem,... ad infrascripta sufficienter fundatus, nomine procuratorio dictorum curatorum, et pro ipsis ac eorum successoribus, necnon suarum ecclesiarum parrochialium, ex una parte, et Petrus de Loco Villari, civis Parisiensis, procurator magistrorum, fratrum, gubernatorum seu administratorum domus, seu hospitalis aut confratrie Sancti Sepulcri, Jerosolimitani vulgaliter nuncupati, de novo in magno vico Sancti Dyonisii Parisiensis fundati, nobis, decano et capitulo immediate subjecti,... habens ad infrascripta potestatem competentem et mandatum speciale, ex altera; asseruerunt quod, cum dissensio esset orta seu oriri speraretur inter dictos curatos, quibus supra nominibus, ex una parte, et confratres ac administratores predictos, suis et dicti hospitalis nominibus, ex altera, super eo quod dicti administratores et confratres petebant a nobis, Hugone predicto, Parisiensi episcopo, certam quantitatem terre, in clausura dicti hospitalis existentem, benedici, ad opus cimiterii dicti hospitalis confratrumque ejusdem et aliorum volentium inibi eligere sepulturam; asserentes hoc debere fieri, maxime attentis quibusdam litteris apostolicis super fundatione dicti hospitalis et exemptione ejusdem de novo concessis; prefatis curatis contrarium asserentibus, et dicentibus per plures rationes ab eisdem propositas hoc non esse faciendum, maxime cum hoc esset in enervationem et diminutionem suorum jurium parrochialium et suarum ecclesiarum predictarum; tandem dicte partes, ad evitandum inter se omnem materiam questionis et scandali, bonorum et prudentium interveniente consilio, recognoverunt pacta et conventiones infrascriptas inter se fecisse et habuisse, videlicet : Quod, si aliquis parrochianus alicujus curatorum predictorum, sive sit de confratribus dicti hospitalis sive non, eligat sepulturam in dicto hospitali, ecclesia seu cimiterio ejusdem, antequam corpus dicti sic eligentis, si ipsum contingat decedere, valeat ad predictum hospitale deferri, oportebit quod, ante omnia, corpus sic defuncti sit asportatum ad suam parrochialem ecclesiam, et pro ipso sit missa ibidem celebrata, vel sit satisfactum per exequtores vel amicos dicti defuncti aut per dictos administratores et confratres curato dicti defuncti, modernis vel futuris, seu firmariis dicte ecclesie, vel dicti curati mandato, de juribus suis parrochialibus, aut quod ipsis sit data vel oblata super hoc sufficiens cautio per predictos amicos, exequtores, administratores seu confratres; et, si dictus curatus dictam cautionem competentem recipere forsitan recusaret, dicti amici, exequtores, administratores vel confratres possint dictam cautionem dare in manu episcopi Parisiensis, aut ejus officialis, vel dicti officialis locumtenentis, qui fuerit et qui pro tempore fuerint vel erunt; et, predicta cautione sic prestita, predicti administratores et confratres poterunt dictum defunctum in hospitali, ecclesia, seu suo cimiterio predictis libere inhumare. Asseruerunt insuper quod inter ipsas partes actum fuerat et expresse concordatum, quod de oblacionibus, pannis, eguis, luminaribus, que cum dicto defuncto ad predictum hospitale contigerit defferri, vel circa ejus exsequias poni, vel ibidem offerri, corpore presente, predictus curatus suus medietatem integraliter et sine fraude habebit et habere debebit tantummodo, et alia medietas penes dictum hospitale remanebit; salvo tamen quod curatus nichil percipiet in pannis et luminaribus confratriarum, sine fraude, circa exsequias defuncti positis. Et, premissis mediantibus, prenominatus procurator dictorum curatorum, nomine procuratorio predicto, pro dictis curatis et eorum successoribus ac suis ecclesiis parrochialibus predictis, voluerat et expresse consenserat, et etiam in presentia nostra voluit et consensit, quantum in eo erat, quod predicti administratores ac predictum hospitale habeant habereque possint in ipso hospitali cimiterium, dum tamen clausura seu ambitus dictorum hospitalis et cimiterii quantitatem terre in litteris apostolicis comprehensam, videlicet unum arpentum terre et centesimam partem unius arpenti, non excedant. Consensit insuper dictus procurator, quibus supra nominibus, et adhuc consentit, coram nobis, quod dicti administratores possint in ecclesia, hospitali et cimiterio predictis recipere volentes inibi eligere sepulturam, et eos in eisdem sepelire, salvis sibi et refusis omnibus supradictis... Et nos Hugo, supradicti, facta super premissis per nos inquisitione diligenti, repertoque quod premissa omnia et singula ad honorem et utilitatem partium, ecclesiarum et hospitalis predictorum facta sunt, ea omnia et singula volumus, laudamus, approbamus, et etiam ex certa scientia confirmamus, nostram in premissis omnibus et singulis auctoritatem interponentes pariter et decretum. Tenor vero instrumenti procuratorii, de quo supra fit mentio, talis est : In nomine Domini. Amen. Per hoc presens publicum instrumentum cunctis pateat evidenter, quod, anno ejusdem Domini mccc vicesimo nono, indictione tertia decima, die xxix mensis marcii, pontificatus sanctissimi patris et domini nostri, domini Johannis, divina Providentia pape vicesimi secundi, anno quarto decimo, in presentia mei notarii publici et testium subscriptorum personaliter constituti, viri venerabiles et discreti, domini et magistri Johannes de Combellis, Sancti Judoci; Leo, Sancti Andree de Arcubus; Durandus, Sancti Germani Veteris;. Petrus, Sancte Crucis; Rigaldus, Sancti Eustachii; Petrus, Sancti Bertholomei et Sanctorum Egidii et Lupi; Guillelmus, Sancte Genovefe Parve; Petrus, Sancti Hylarii;. Thomas, Sancti Petri ad Boves,... et Dyonisius, Sancti Salvatoris,... parrochialium ecclesiarum Parisiensium curati, dilectos suos dominos et magistros Johannem, dictum Bourgois, Sancti Severini, et Johannem, Beate Marie Magdalene archipresbiteros, et Johannem, dictum Casse, Sanctorum Innocentium, Parisiensium ecclesiarium, curatos, suos fecerunt, constituerunt et ordinaverunt veros, certos et legitimos procuratores et nuntios speciales, et eorum quemlibet in solidum, etc. Item, anno, indictione, mense et pontificatu predictis, die ultima mensis marcii,.. dominus Nicolaus, curatus Sancti Petri de Arsiis, Parisius, fecit et constituit, suo et dicte ecclesie sue nomine, dictos dominos archipresbiteros et curatum Sanctorum Innocentium procuratores suos, et eorum quemlibet in solidum, ad premissa omnia et singula facienda, etc. Preterea, anno, indictione, mense, die et pontificatu ultimo dictis,... dominus Adam, curatus Sancti Gervasii, fecit et constituit, suo et ecclesie sue nomine, predictos dominos archipresbiteros et curatum Sanctorum Innocentium procuratores suos, et eorum quemlibet in solidum, ad faciendum omnia et singula supradicta, etc. .. Datum et actum Parisius, anno Domini millesimo ccc tricesimo, vicesima septima die mensis aprilis.

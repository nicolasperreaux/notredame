Universis presentes litteras inspecturis, curie Parisiensis et Guillelmi, archidiaconi Parisiensis ecclesie, officiales, in Domino salutem. Notum facimus quod, cum venerabiles viri decanus et capitulum Parisiense peterent talliam ab hominibus commorantibus in terra sua, sita apud Laiacum, que dicitur terra Sancti Mederici, continente tria arpenta et dimidium; que quondam tradita fuit ad domos faciendas, tali modo, quod unusquisque, pro dimidio arpento, in festo sancti Remigii, salvis decimis, de rotatico duos solidos reddere teneretur censuales; tandem, super hoc, inter ipsos hospites et predictos decanum et capitulum sic fuit compositum : quod unusquisque, pro quolibet dimidio arpento, in perpetuum reddet predictis decano et capitulo, annis singulis, in dicto festo, tam pro censu quam pro tallia, quinque solidos Parisienses, salvis decimis, rotatico, justitia et aliis juribus decani et capituli predictorum; tali etiam condicione adjecta, quod, si aliqua masurarum dicte terre, continens dimidium arpentum, in plures heredes divisa fuerit, quod ipsi heredes non solvent preterquam quinque solidos de eodem dimidio arpento, pro censu et tallia supradictis, salva etiam tallia quam facere consueverunt, quando dominus rex Francie vadit in exercitum, quam ipsi hospites dictis decano et capitulo, una cum predictis, solvere tenebuntur. Ad hec autem Jacobus dictus Bouguerin, Odo Bricout, Symon de Alneto, Odo Cochart, Avelina de Capite Ville, Johannes dictus le Cointe, Houdretus dictus de Frenis, Symon de Capite Ville et Oliverus de Balneolis, habentes masuras in terra predicta, ut dicebant, premissa omnia et singula volentes, ratificantes et vera esse recognoscentes, per juramentum suum promiserunt, coram nobis prestitum, quod dictos quinque solidos, pro quolibet dimidio arpento predicto, persolvent dictis decano et capitulo, annis singulis in posterum, ad terminum antedictum, et etiam predictam talliam, quandocumque eam fieri contigerit, ut superius est expressum. Et, pro premissis adimplendis, obligaverunt coram nobis prenominate persone se et heredes ac successores suos, et omnia bona que habent et habebunt in terra decani et capituli predictorum. Datum anno Domini mcclx septimo, mense decembri.

Omnibus presentes litteras inspecturis, officialis curie Parisiensis, salutem in Domino. Notum facimus quod, in nostra presencia constitutus, Johannes de Chesaio, clericus, asseruit et recognovit quod hamellus seu villa que dicitur Locus, de cujus hamelli seu ville ecclesia curatus est, idem Johannes, ut dicebat, decisa est de novo ex parrochiali ecclesia de Joiaco, de voluntate et assensu reverendi patris R. Dei gratia Parisiensis episcopi, et venerabilium virorum decani et capituli Parisiensis, ad quos decanum et capitulum ipsius ecclesie, ut asseruit, jus pertinet patronatus . Et promisit idem Johannes, juramento prestito coram nobis, quod in ecclesia sua jura et consuetudines, et porcionem tantam et talem quantam et qualem predictum capitulum habere consuevit in altari ecclesie de Joiaco servabit, et reddet annuatim capitulo supradicto de altari ecclesie sue predicte. In cujus rei testimonium, ad peticionem dicti Johannis, presentes litteras sigillo Parisiensis curie duximus roborandas. Datum anno Domini mcc quinquagesimo tercio, die martis ante festum beati Vincencii.

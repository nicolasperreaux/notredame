Omnibus Christi fidelibus presentes litteras inspecturis, officialis Ebroicensis, salutem in Domino. Universitati vestre notum facimus, quod Petrus de Bastigneio, miles, recognovit coram nobis se vendidisse et omnino quittasse totam decimam quam habebat, jure hereditario, apud Longum Jumellum et apud Baleinviler, cum grano et stramine et palea, et cum tractu ipsius ejusdem decime, ecclesie Sancti Thome de Lupera, et quicquid juris habebat in eisdem, pro quater centum et xv libris Parisiensibus; de quibus tenuit se pro pagato dictus miles coram nobis: promittens quod dictam venditionem contra omnes garantizabit ad usus et consuetudines Francie; hoc adjecto, quod, si contingeret dictam decimam evinci, solveret ecclesie predicte triginta libras Parisienses pro dampnis, cum dictis quater centum et xv libris. Et de hiis omnibus observandis, omnia bona sua obligavit, volens ad hoc heredes suos obligari. Que omnia promisit per fidem suam coram nobis se firmiter servaturum. Et insuper dedit fidejussores Robertum, decanum de Paceyo, et Robertum de Vallibus, et Alexandrum de Vallibus, et Alexandrum Fresnel, milites, qui de premissis observandis se constituerunt fidejussores, per fides suas, coram nobis. In cujus rei testimonium, presentibus litteris, ad ipsorum petitionem, sigillum curie Ebroicensis duximus apponendum. Actum anno Domini MCCXXXVI, mense februario.

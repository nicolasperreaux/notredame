In nomine sancte et individue Trinitatis, amen. Philippus, Dei gratia Francorum rex. Noverint universi, presentes pariter et futuri, quod nos libertatem et immunitatem, quam ecclesia et claustrum Parisiense, temporibus predecessorum nostrorum etnostro, habuerunt, ratam habemus, approbamus, et eidem ecclesie et claustro confirmamus; ita quod quicumque predictam ecclesie vel claustri libertatem vel immunitatem infregerit, id centum libris Parisiensis monete ecclesie Parisiensi emendabit , vel si centum libras reddere non potuerit, nos personam illam que forisfactum fecerit, si tamen inveniri possit, dicte ecclesie reddemus; sin autem, universas res illius, salvis tamen servitiis et consuetudinibus quas terre debent dominis in quorum feoda sunt, et de quibus movent, quas ille tenebat qui forisfactum fecerit, eidem ecclesie, ratione predicte pene, trademus et exponemus, absque contradictione, ad capiendum, donec ipsi ecclesie sit satisfactum. Quod ut ratum firmumque permaneat, sigilli nostri auctoritate et regii nominis karactere inferius annotato presentem paginam precepimus confirmari. Actum Parisius, anno incarnati Verbi M ducentesimo, regni vero nostri anno vicesimo primo, etc.

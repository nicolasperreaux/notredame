Petrus, Dei gratia Parisiensis episcopus, dilectis filiis Hugoni decano et capitulo Parisiensi... Ad universorum itaque notitiam volumus pervenire, quod felicis memorie domnus Odo, Parisiensis quondam episcopus, predecessor noster, enormitates quasdam eliminare desiderans, que, sub pretextu prave consuetudinis, in Parisiensi ecclesia pullularant, festum dominice Circumcisionis et natale beati Stephani prothomartiris ad statum decrevit reducere regularem, et sollempniter instituit celebrari. Singulis autem canonicis et clericis majori altari servientibus, qui in natali beati Stephani matutinis intererunt, sex denarios Parisienses; singulis vero clericis chori non canonicis, nnor denarios; singulis etiam pueris chori, duos denarios, et singulis clericis, qui in missa responsorium vel alleluia in organo triplo seu quadruplo decantabunt, sex denarios benigne contulit et concessit, in prepositura nostra Parisiensi annuatim quiete et libere percipiendos. In festivitate autem Circumcisionis, singulis clericis chori non canonicis tres denarios Parisienses, et singulis pueris duos denarios, in redditibus capicii perpetuo percipiendos liberaliter assignavit. Dedit etiam in perpetuam elemosinam capitulo Parisiensis ecclesie stationem de pane et vino et carnibus porcinis, annuatim in festo Pentecostes a Parisiensi episcopo, qui pro tempore fuerit, persolvendam, et statuit ut quilibet canonicorum Sancti Dyonisii de Passu eadem die dimidiam percipiat stationem. Contulil insuper et concessit capitulo Parisiensi sexaginta solidos Parisienses, in censu de Brunello singulis annis percipiendos, et in die anniversarii sui, prout ordinavit, distribuendos. Ad hec prehendam et vicariam quam ecclesia Sancte Genovefe in ecclesia Parisiensi habere solebat, quam idem episcopus acquisivit, capitulo Parisiensi concessit pariter et quitavit, ut tam de prebenda quam de vicaria pro sua disponerent voluntate. Preterea octo matricularios, de assensu et voluntate capituli, in ecclesia Parisiensi instituit, et ad eorum sustentationem, tam ipse quam capitulum, certa et perpetua beneficia deputavit. Decimas etiam omnium novalium faciendorum seu jam factorum, que nondum erant aliis assignate, in omnibus locis Parisiensis diocesis in quibus ecclesia Parisiensis decimationem habebat vel habitura erat, capitulo et ecclesie in perpetuum quiete et libere possidendas concessit et liberaliter erogavit, salvo jure alterius ecclesie que in eodem territorio partem decimationis haberet. Preterea decimam, quam emerat apud Buc, in jus et proprietatem capituli pia donatione transfudit, ad denarios matutinales in festo beati Bernardi distribuendos. Ceterum assignavit ecclesie et succentori Parisiensi, et contulit ad mandetum faciendum in cena Domini, unum modium bladi ad mensuram Parisiensem, medietatem hyvernagii et medietatem mareschie, apud Erebleyum, in blado quod acquisierat et habuerat a monachis Beati Dyonisii; ita quod, si abbas et monachi Beati Dyonisii bladum illud episcopo Parisiensi alibi assignarent, succentor predictum modium bladi ibi perciperet ubi bladum episcopi assignaretur. Donavit insuper clericis matutinalibus partem illam quam percipiebat in oblationibus crucis, que proveniunt sexta feria in passione Domini, videlicet medietatem omnium oblationum. Nos itaque prescriptas donationes, concessiones et institutiones approbantes et ratas habentes, ipsas per presentis scripti paginam confirmamus et sigilli nostri munimine roboramus, easque perpetuo manere decrevimus et precipimus inconcussas. Datum Parisius anno incarnationis dominice MCC octavo, pontificatus nostri anno primo.

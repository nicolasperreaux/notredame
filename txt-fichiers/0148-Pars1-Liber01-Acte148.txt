Universis presentes litteras inspecturis Stephanus, permissione divina Parisiensis ecclesie minister indignus, salutem in Filio Virginis gloriose. Pastoralis officii cura nos amonet destitutis ecclesiis ministros constituere oportunos, qui circa ecclesiasticum officium diligenti sollicitudine sint intenti. Cognoscentes igitur Sancti Mederici de Linays ecclesiam in matriculariis pati defectum, duas matricularias statuimus et ordinamus esse de cetero in ecclesia memorata, ad quas duo matricularii per nos et successores nostros qui pro tempore fuerint eligantur, ad quorum officium perlinent que sequuntur, scilicet : pulsare campanas horis debitis, die noctuque custodire vasa, indumenta et alia ornamenta, nec non et ecclesiam memoratam. Et ad sustentacionem ipsorum capella de Guillervilla pertinebit, cum omnibus redditibus et aliis pertinendis ad eandem, secundum ordinationem bone memorie Reginaldi, predecessoris nostri. Percipiant etiam in posterum quilibet eorum medietatem portionis unius canonici, in omnibus et singulis distributionibus quas in choro dicte ecclesie fieri contigerit, dummodo horis intersint vel officio sibi injuncto existant, secundum quod in littera decani et capituli predictorum, sigillo ejusdem capituli sigillata, continetur ; cujus tenor talis est :    Omnibus presentes litteras inspecturis decanus et capitulum ecclesie  Sancti Mederici de Linays in Domino salutem. Placet nobis et volumus quod duo matricularii in ecclesia nostra, juxta ordinacionem bone memorie R. quondam Parisiensis episcopi, fundandi seu instituendi percipiant et habeant in futurum quilibet eorum medietatem portionis unius canonici in omnibus et singulis distributionibus quas in choro ecclesie nostre fieri contigerit, dummodo horis intersint. In cujus rei testimonium, presentibus litteris sigillum nostrum duximus apponendum. Actum in generali capitulo, die sabbati in crastino hiemalis festi beati Martini, anno Domini MCCLXXVIII.    Statuentes ut in sua institutione jurent coram nobis dicti matricularii predicta facere bona fide, et quod in sacerdotes, infra annum a tempore sue institucionis, se faciant promoveri. Hoc addito ordinacioni  predicte, quod unus una ebdomada, et alius alia, vel unus uno mense, et alius alio, prout inter se dicti matricularii convenient, in dicta capella de Guillervilla, ter ad minus in hebdomada, pro animabus fundatorum dicte capelle et omnium fidelium defunctorum, divina officia celebrabunt, et omni nocte unus eorum in dicta capella, et alter in ecclesia predicta jacebit. Collacio vero matriculariorum et institutio matriculariorum qui pro tempore fuerint ad nos et successores nostros pertinebunt. Hanc autem ordinacionem facimus salvo in omnibus jure parrochiali presbytero de Linays et ejus successoribus. Si que vero fuerint declaranda, addenda seu diminuenda in predictis, nobis et successoribus nostris qui pro tempore fuerint reservamus. Et ut hec rata et firma stabilitate permaneant, sigillum nostrum presentibus litteris duximus apponendum. Datum apud Sanctum Victorem juxta Parisius, anno Domini MCCLXXVIII , die mercurii post festum beati Nicholay hyemale.

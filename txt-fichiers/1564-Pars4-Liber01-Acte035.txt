Universis presentes litteras inspecturis. Guillelmus, permissione divina Parisiensis ecclesie minister, licet indignus, salutem in Domino. Noveritis universi quod, cum nos haberemus quamdam domum, sitam Parisius, in vico Sancti Germani Autissiodorensis, Parisiensis, in terra nostra, cui domui annexus est usus cujusdam mote, site retro dictam domum a parte posteriori, que domus fuit Rogeri dicti Groin de Buef, quam domum oneratam de tribus denariis capitalis census et de sexaginta solidis Parisiensibus augmentati census, nobis debitis annuatim, idem Rogerus nobis dimisit, cum ruinosa esset, nec ad solucionem dicti census nobis debiti et cujusdam alterius quantitatis augmentati census quo onerata est, ut dicitur, dicta domus posset sufficere; tandem nos, nostra et ecclesie Parisiensis et successorum nostrorum utilitate pensata, dictam domum, cum usu dicte mote, cum minus utilis et ad solucionem nostri census insufficiens existeret, dimisimus, cessimus et quittamus religiosis viris abbati et conventui Regalis Montis, Cisterciensis ordinis, pro tribus denariis predictis capitalis census, in festo beati Remigii, et pro dictis sexaginta solidis Parisiensibus augmentati census, annuatim in posterum, tribus terminis, scilicet in festo sancti Remigii et natalis Domini et Pasche, nobis et successoribus nostris persolvendis et percipiendis super dicta domo; volentes et concedentes quod predicti abbas et conventus dictam domum cum pertinenciis perpetuo teneant et possideant in manu mortua, sine coactione vendendi aut extra manum suam ponendi, per sexdecim solidos Parisienses annui redditus, predictis terminis solvendos, ratione hujus concessionis manus mortue, una cum tribus denariis capitalis census et sexaginta solidis augmentati census, nobis et successoribus nostris annuatim imposterum reddendis et percipiendis super dicta domo; tali pacto, quod, si ipsi in terra nostra nobis assignare voluerint, etc... Deductum enim fuit pactum inter nos et ipsos, quod ipsi in terra nostra, juxta dictam domum, poterunt sibi acquirere, titulo emptionis vel quolibet alio titulo, sex thesias terre de fronte sive latitudine, protendentes se in longitudine in quantum vicina edificia a parte Secane se extendunt, in manu mortua, sine coactione vendendi aut extra manum suam ponendi, ab eisdem perpetuo tenendas et possidendas ad censum, videlicet quamlibet tesiam de fronte vel latitudine pro duobus solidis Parisiensibus, nobis et successoribus nostris annuatim imposterum, in festo sancti Remigii, persolvendis... Actum anno Gratie millesimo ducentesimo quadragesimo octavo, mense febriario.

In nomine sancte et individue Trinitatis. Amen. Ego Ludovicus, Dei gratia rex Francorum et dux Aquitanorum. Sciant universi, et presentes et futuri, quod Raginaudus, filius Roberti Comitis, constans de familia ecclesie Parisiensis, uxorem accepit Leduissam, filiam Huberti Salientis in Bonum et Adelaidis, ancillam nostram; quod dominis suis, prefate ecclesie canonicis, multum displicuit, ipsumque Raginaudum super inito conjugio inculpabant. Sed nos, ex regia benignitate, pro amore ecclesie Parisiensis, et prece Raginaudi et amicorum ejus, interventu etiam illorum qui de consilio nostro erant, prefatam Leduisam ecclesie Parisiensi habendam et dominandam, cum sua possessione, tam in vineis quam in aliis rebus, salvo censu et ceteris consuetudinibus nostris quas terra debet, donavimus; eo tenore, ut canonici ejusdem ecclesie de ancillis suis unam tribuant nobis, de quacumque familia sit, duabus tantum exceptis familiis, Petri videlicet, majoris de Orliaco, et Teduini, de Daiaco, majoris; quam similiter cum omni sua possessione, salvis consuetudinibus ecclesie secundum debitum terre, nobis donandam canonici concesserunt. Quod ut ratum sit in posterum et indissolubile, scribi et sigillo nostro muniri, nostri etiam nominis karactere confirmari precepimus. Actum publice Parisius, anno ab incarnatione Domini mcliii, regni nostri xvii, astantibus in palatio nostro quorum subtitulata sunt nomina et signa. Domus nostra sine dapifero tunc erat. S. Guidonis buticularii. S. Mathie constabularii. S. Mathie camerarii Cmonogr.. Data per manum Hugonis cancellarli.

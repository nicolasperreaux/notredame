Universis presentes litteras inspecturis, officialis curie Guillelmi, ecclesie Parisiensis archidiaconi, salutem in Domino. Notum facimus quod, in nostra presencia constitutus, Petrus dictus le Bovier, de Verreriis, recognovit in jure, coram nobis, se emisse a venerabilibus viris decano et capitulo Parisiensi tonsuram sive scissuram nemorum ipsorum de Castaneto, videlicet : in Castanaria, viginti duo arpenta et dimidium nemoris peuple, et in nemore de la Chenae, quinquaginta quatuor arpenta nemoris peuple; pro novies centum quaterviginti quatuordecim libris et dimidia Parisiensibus. Quam pecunie summam promisit, fide in manu nostra prestita corporali, reddere et solvere dictis decano et capitulo vel eorum mandato Parisius, suis propriis sumptibus, periculo et expensis, etc... Promisit nichilominus dictus Petrus, fide data, quod dictum nemus scindi faciet secundum consuetudinem Francie, et totaliter evacuari infra quinque annos, a Natali Domini proximo venturo continue computandos. Et, si ex tunc inveniatur aliquid in illa platea de dicto nemore, quod dicti decanus et capitulum illud poterunt capere, et de eo suam facere voluntatem. Et, si contingat quod aliquis petat gruagium in dicto nemore, quod dictus Petrus tenetur dictos decanum et capitulum acquitare et liberare de eo erga omnes, fide data, ipsius Petri propriis sumptibus, periculo et expensis. Pro quibus omnibus et singulis supradictis tenendis et firmiter adimplendis, Johannes de Torta Via, Johannes dictus le Bovier, filii dicti Petri, Johannes dictus Bovet, de Verreriis, magister Ferricus de Antoigniaco, Johannes le Bovier, de Sancto Germano, Guillelmus le Bovier, Galterus carnifex, de Sancto Germano, in nostra presentia constituti, se fecerunt et constituerunt erga dictos decanum et capitulum debitores et redditores principales, quilibet eorum in solidum et per fidem; et si contingat aliquem dictorum plegiorum decedere sive mori infra terminum supradictum, quod ipse Petrus tenebitur, infra mensem post mortem ipsius decedentis, alium eque ydoneum loco decedentis subrogare. Obligantes, etc... Datum anno Domini mcc octuagesimo octavo, die lune post Brandones.

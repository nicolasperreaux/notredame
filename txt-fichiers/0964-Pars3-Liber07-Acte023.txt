Hugo decanus totumque Parisiense capitulum, omnibus presentes litteras inspecturis, salutem in Domino. Noveritis nos concorditer statuisse, ut de prepositura Vernoti, quamdiu in manu capituli fuerit, xv libre Parisienses reddantur annuatim, ad solvendam pensionem domino Miloni de Nantolio. Si vero, vel voluntate vel aliquo alio modo, contigerit ut, hac prima vice, alicui persone sine onere conferatur, quamdiu ille vixerit, capitulum illas xv libras de suo persolvet; ita quod, illo cedente vel decedente, de eadem prepositura annuatim xv libre Parisienses capitulo nostro perpetuo persolventur, quicquid de domino Milone contingat. Ut hoc autem perpetuam obtineat firmitatem, presentes litteras sigilli nostri fecimus impressione muniri. Actum anno Gratie mccxv, mense augusto.

In nomine sancte et individue Trinitatis. Antiquorum patrum et sanctarum Scripturarum docet auctoritas, etc. Ego Stephanus, Parisiensis episcopus, notum fieri volo tam futuris quam et instantibus quoniam, communi assensu ac petitione Berneri decani totiusque capituli Beate Marie, anniversaria canonicorum, que videlicet ecclesia Sancti Johannis hucusque habuerat, ecclesie Sancti Victoris et canonicis regularibus inibi Deo famulantibus, concedentibus ejusdem ecclesie presbiteris, Guillelmo videlicet et Hugone, in perpetuum concessimus, et, in commutationem anniversariorum, ecclesie Sancti Johannis prehendam unam donavimus et donando confirmavimus. Hoc autem sub silentio preterire nolumus, quod neque in visitationibus infirmorum, neque in sepeliendis canonicis, neque in processionibus, neque in quibuslibet servitiis que antiquitus facere consueverant, vel nos vel canonici Beate Marie eos absolvimus vel relaxamus; imo in eodem servitio, in eodem debito et in eodem statu in quo antea fuerant, solummodo anniversariis exclusis, eosdem relinquimus, nec eos Beate Marie canonicos, sed Beati Johannis esse volumus et confirmamus. Decano etiam et Beate Marie capitulo liberam potestatem ponendi vel removendi ejusdem ecclesie sacerdotes jure perpetuo concedimus; et ne quid in eorumdem substitutione detur vel accipiatur sub anathemate prohibemus. Statuimus etiam ut unusquisque sacerdotum Sancti Johannis integram, sicut canonicus, septimanam faciat, et integrum servitium persolvat. Verum, ut hoc ratum et firmum permaneat in sempiternum, presentem kartam nostri auctoritate sigilli firmari disposuimus, et nominibus canonicorum nostrorum subterfirmavimus. Actum publice Parisius, in capitulo Beate Marie, anno incarnati Verbi MCXXIV, regnante Ludovico rege anno xvi, Stephano episcopo anno i, etc. Si quis autem contra hanc nostram dispositionem agere presumpserit, anathema sit. Datum per manum Algrini cancellarii.

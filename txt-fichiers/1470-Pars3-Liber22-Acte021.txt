In nomine sancte et individue Trinitatis. Amen. Hugo Clemens, ecclesie Beate Marie Parisiensis decanus, totumque capitulum, omnibus ad quos presentes littere pervenerint, in Domino salutem. Noverit universitas vestra, quod Adam, bone memorie, quondam domini regis clericus, pro anime sue salute, pauperibus hospitalis Beate Marie Parisiensis domum suam, ante ecclesiam Beati Dyonisii de Carcere sitam, et alteram eidem collateralem, que in viculo Sancte Crucis habet exitum, legavit perpetuo possidendas; tali siquidem condicione, quod egrotantibus tantum predicti hospitalis, quicquid cibariorum in eorum venerit desiderio, si tamen possit inveniri, de totali proventu prenominatarum domorum, in die anniversarii dicti Ade et aliis continuo sequentibus, quamdiu durare poterit, queretur annuatim. Et sciendum quod predicte domus debent annuatim ecclesie Beate Marie, in cujus sedent feodo, sexdecim denarios censuales, et domino regi viginti octo solidos et octo denarios, in censiva; et, quacumque iminente hospitali necessitate, venundari aut in alios usus quam predictos cedere non valebunt. Quod, ut ratam et debitam obtineat firmitatem, sigilli nostri munimine nobis placuit confirmari. Actum publice, anno incarnati Verbi m centesimo xc nono.

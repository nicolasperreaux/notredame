Universis presentes litteras inspecturis, L. decanus totumque capitulum Parisiense, salutem in Domino. Noverit universitas vestra quod, cum in capitulo nostro fuisset propositum a quibusdam de concanonicis nostris, quod aliqui capellani ecclesie nostre adeo habent beneficia insufficiencia, quod non poterant ex eis sustentari; ideo, propter tenuitatem ipsorum, cogi non poterant ad serviendum ecclesie, ut debebant; quare bonum esse videbatur quod, quando talia beneficia vacare contingeret, quod non conferrentur ab aliquo canonico, set unirentur cum aliis beneficiis insufficientibus, precipue cum jam discordia orta esset inter nos, ex una parte, et magistrum Johannem de Porta, canonicum nostrum, occasione beneficii quod fuit quondam Guillelmi de Balneolis, quod idem magister dicebat uniri debere et non pertinere ad collacionem ipsius, cum hoc fuisset per capitulum concorditer ordinatum. Nos vero, cupientes omnem materiam discordie, quantum in nobis est, amputare, volumus quod venerabiles viri R. de Capriaco, archidiaconus ecclesie nostre, magistri Helyas de Caturco, Lucas de Giffo et Guillelmus de Valle Grinosa, concanonici nostri, super hiis ordinent, quantum ad unionem dictorum beneficiorum pertinet, et super dicto beneficio de quo orta est contencio, ac de modo astringendi dictos beneficiatos, cum beneficia sufficiencia habuerint, quorum sufficienciam reputamus, si sint valoris duodecim librarum Parisiensium annui redditus, ad servicium in ecclesia nostra faciendum diurnum pariter et nocturnum; ita tamen quod beneficiati, per quorum culpam vel negligenciam beneficia fuerint diminuta, nullum in tempore suo percipiant emolumentum. Insuper, cum permutaciones fieri non possint de beneficiis ad collacionem nostram spectantibus, secundum formam statuti facti a nobis super collacione beneficiorum, volumus et concedimus, quod quatuor superius nominati, vel tres ex ipsis, super permutacionibus hujusmodi faciendis et super resignacionibus de beneficiis ad collacionem nostram spectantibus, si qui ea resignare voluerint, ad excludendas fraudes que super hils fieri possent et in omnibus premissis, ordinent et disponant, prout ipsi ecclesie nostre viderint expedire. In cujus rei testimonium, presentibus litteris sigillum nostrum duximus apponendum. Actum anno Domini mccl nono, mense novembri.

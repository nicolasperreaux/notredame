L. decanus et capitulum Parisiense, omnibus presentes litteras inspecturis, in Domino salutem. Noverint universi quod, cum dominus Symon de Pissiaco, pater, et Symon, filius ejus, milites, haberent medietatem in tensamento ville Civiliaci, et nos ibi aliam medietatem haberemus, ipsi nobis vendiderunt quicquid ibi habebant pro sexaginta et quinque libris Parisiensibus; nos vero illam medietatem tensamenti quam ab eis emimus, et aliam medietatem quam ibi habebamus, necnon et denarios qui cum tensamento reddi solebant, circiter septem solidos, dedimus omnibus hospitibus nostris de Civilliaco, sub annua pensione septem librarum Parisiensium, ita quod predicti hospites singulis annis nobis, Parisius, in crastino Sancti Andree, illas septem libras solvere tenebuntur; et, si forte illas die statuta non solverent, capitulo emendarent. Predicti vero hospites, de voluntate et assensu capituli nostri, illas septem libras supra masuras, que antiquitus illud tensamentum solebant solvere, posuerunt. Quicumque autem masuras illas tenebunt, quilibet pensionem illam, que supra masuram suam posita fuerit, ipso die festivitatis sancti Andree, hospitibus ejusdem ville solvere tenebitur; et, si illa die non solveret, capitulo emendaret et pro emenda duos solidos daret; nichilominus tamen jamdicti hospites illas septem libras integre, in crastino festivitatis sancti Andree, capitulo solverent, et, eo modo quo dictum est, capitulo emendarent quicquid de masuris vel de hospitibus tenentibus masuras eveniret. Retinuimus autem nobis, in eisdem masuris, talliam, justiciam, consuetudinem et omne jus quod in eisdem prius habere solebamus. Quod ut ratum et stabile permaneat, presentes litteras sigillo capituli nostri fecimus roborari. Actum anno Domini mccxxxiii, mense aprili. lelmo episcopo confirmatur, et capitulum N.

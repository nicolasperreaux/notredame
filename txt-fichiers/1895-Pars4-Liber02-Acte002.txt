Philippus, Dei gratia Francorum rex, preposito nostro Parisiensi, vel ejus locum tenenti, salutem. Circa levandam et explettandam assisiam quam nuper, pro facto guerre nostre, sub certa forma in prepositura tua duximus imponendam, in locis et terris dilecti et fidelis nostri Parisiensis episcopi, in quibus altam et bassam habet justitiam, modum qui sequitur per te volumus observari, videlicet : Quod tu eumdem episcopum vel ejus gentem requiras, ut in terris et locis hujusmodi, tam in mercatis quam alibi, de quibus tibi expedire videbitur, presentibus nostris gentibus, omni dilacione postposita, faciant publice proclamari ut sui subditi dictam assisiam, secundum edite super hoc ordinationis nostre tenorem, solvant deputatis ad hec receptoribus a nobis, qui, presentibus gentibus ipsius episcopi, tibi vel a te deputandis, jurabunt quod fideliter et utiliter, omni fraude et dolo remotis, ad opus nostrum exigant, explettent et colligant ab omnibus subditis ipsius episcopi assisiam antedictam. Quos siquidem receptores, ad id per sua juramenta, ut premittitur, obligatos, eidem episcopo vel ejus gentibus presentabis, quibus idem episcopus a suis subditis pareri in premissis faciet et intendi; alioquin, si eum in premissis reppereris negligentem, tu, in ejusdem episcopi deffectum, sine alterius expectatione mandati, premissa omnia et singula, cum qua celeritate poteris, exequaris, juxta traditam tibi formam. Actum Pontisare, die xxia novembris, anno Domini mcc nonagesimo sexto.

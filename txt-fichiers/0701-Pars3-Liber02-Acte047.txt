Ego Bernerus, ecclesie Beate Marie decanus, ejusdemque ecclesie totus conventus, omnibus notum fieri volumus, quoniam unum mansum terre, quem Tebaldus Ovidius, ecclesie nostre archidiaconus, in vita sua, apud Civilliacum, villam nostram, in prestituram a nobis tenet, eundem siquidem mansum cuidam nepoti suo, Girardo nomine, suisque heredibus, post ejusdem Tebaldi decessum, perpetuo possidendum concedimus, tali videlicet condicione, ut idem Girardus vel ejus heredes pro eo manso unum modium frumenti tantummodo, absque alio redditu, ad panem quadragesimalem a nobis statutum, ecclesie nostre, singulis annis, post nominati Tebaldi decessum, ut dictum est, persolvant. Domum quoque, viridario sicuti muro circundata est, ad quem censum predictus Tebaldus a nobis tenet, videlicet ad censum trium solidorum, ad eundem censum, post jamdicti Tebaldi decessum, supradicto Girardo perpetuo habendam concedimus. Hoc autem, ne oblivione possit deleri aut a posteris permutari, karta presente et sigilli nostri impressione firmari precepimus. S. Berneri decani. S. Ade precentoris. S. Stephani archidiaconi. S. Tebaldi archidiaconi. S. Tebaldi archidiaconi.. Actum publice Parisius, in capitulo Beate Marie, Stephano episcopo anno secundo. Algrinus cancellarius scripsit.

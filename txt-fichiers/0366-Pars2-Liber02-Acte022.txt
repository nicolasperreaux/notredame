In nomine sancte et individue Trinitatis, amen. Ego Lugdovicus, Dei dispensante misericordia, in regem Francorum sublimatus, notum fieri volo cunctis fidelibus, tam futuris quam et instantibus, quod clausum vinearum de Ivriaco, cum torculari et domo, cum omnibus appendiciis, que Girbertus, venerabilis Parisiorum episcopus, habuit et possedit, Deo et Beate Marie Parisiensis ecclesie et ejusdem ecclesie capitulo ita jure perpetuo habendum et possidendum concedimus, ut nullus episcopus, nulla quelibet persona ibi quicquam amplius habeat, vel ibi aliquid ulterius requirat; sed in potestate decani et capituli habeatur. Quod vel clausum illud, cum torculari et domo et cum omnibus, ut diximus, appendiciis, in manu capituli retineatur, vel cuilibet ejusdem ecclesie canonico, in vita illius ab eo possidendum et post mortem illius ad capitulum rediturum, ab eodem capitulo canonice prestetur. Omnibus etiam innotescere volumus, quod similiter predicti capellam episcopi, cum omnibus ad eam pertinentibus, predicto capitulo jure perpetuo habendam concedimus; ita quod capella illa hoc modo in manu capituli perpetuo integre habeatur, quod a nullo episcopo ibi deinceps aliquid requiratur. Precipimus etiam et concedimus ut cape et pallia ecclesie ita in manu perpetuo capituli habeantur, quod a nullo episcopo ibi manus mittatur. Quod, ne valeat oblivione deleri, scripto commendavimus, et, ne possit a posteris infirmari, sigilli nostri actoritate et nominis nostri karactere subterfirmavimus. Actum Parisius publice, anno incarnati Verbi MCXXIII, regni nostri xvi. Astantibus in palatio nostro quorum nomina subtitula sunt et signa. S. Stephani dapiferi. S. Gisleberti buticularii. S. Hugonis constabularii. S. Alberici camerarii. Data per manum Stephani cancellarii. Monogr

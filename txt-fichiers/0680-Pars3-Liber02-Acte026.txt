Omnibus presentes litteras inspecturis, officialis curie Parisiensis, in Domino salutem. Notum facimus quod, in nostra presencia constituta, Maria de Arcolio recognovit quod ipsa emerat, a capitulo Beate Marie, tres arpennos uno quarterio minus tam vinearum quam terre arabilis, tali siquidem modo, quod predicta non poterit vendere nec aliquo modo alienare; immo voluit et concessit quod dicti tres arpenni uno quarterio minus, post ejus decessum, ad capitulum Parisiense libere revertentur, promittens, fide data, quod contra premissa, vel per se vel per alium, non veniet in futurum. In cujus rei testimonium, presentes litteras, ad peticionem dicte mulieris, sigillo curie Parisiensis duximus roborandas. Datum anno Domini mccxxxiiii, mense septembri.

Universis presentes litteras inspecturis, frater Robertus, monasterii Sancti Victoris Parisiensis humilis abbas, et magister Garnerus, officialis Parisiensis, salutem in Domino. Notum facimus quod, cum inter reverendum patrem Reginaldum, Dei gratia episcopum Parisiensem, ex parte una, et Petrum de Bruxellis, Sediliam, ejus uxorem, et Harcherum, fratrem dicte Sedilie, ex altera, contencio verteretur super bonis mobilibus deffuncti Anselli, quondam cantoris Sancti Exuperii Corboliensis, Parisiensis dyocesis, fratris quondam dictorum Archeri et Sedilie, qui decessit intestatus, et super conquestibus a dicto defuncto factis, videlicet super quadam pecia vinee, sita juxta leprosiam de Corbolio; item, super quadam domo, sita in claustro Sancti Exuperii, in qua dictus Ansellus, tempore quo decessit, manebat; item, super particula cujusdam orti, siti apud Bordas, que vocatur Damiete, juxta viridarium ipsius Anselli; quas res idem dominus episcopus ad se pertinere dicebat, quia idem cantor decesserat intestatus, ut de hiis, prout suo incumbit officio et dicti deffuncti anime saluti expedit, ordinaret et disponeret; tandem dicte partes in nos, habito bonorum consilio, super premissis omnibus alte compromiserunt et basse, promittentes, fide data ab ipsis Harchero, Petro et Sedilia, quicquid nos super premissis omnibus et singulis ordinaremus, statueremus vel etiam diceremus, se inviolabiliter servaturos, lite super premissis legitime contestata, prestito a procuratore dicti domini episcopi et a dictis Petro, Sedilia et Harchero calumpnie seu de veritate dicenda juramento, factis positionibus et responsionibus ad easdem, testibus ex parte dicti domini episcopi ad suam intentionem fundandam productis, publicatis atestationibus et diligenter inspectis, confessionibus coram nobis factis attentis, die ad audiendum nostrum arbitrium partibus assignata, dicto procuratore et dictis Harchero, Petro et Sedilia coram nobis comparentibus et arbitrium nostrum sive judicium ferri petentibus, dictum nostrum sive arbitrium protulimus in hunc modum : Pronunciamus in scriptis probatum esse sufficienter predictam peciam vinee, sitam juxta leprosiam de Corbolio, item domum sitam in claustro Sancti Exuperii, in qua dictus Ansellus manebat, tempore quo decessit, item particulam in quodam orto, sito apud Bordas, que vocatur Damiete, juxta viridarium ipsius Anselli, movere de conquestu ipsius Anselli, et ab ipso Ansello acquisitas fuisse, et quod, secundum consuetudinem Corboliensis municipii, vineis talliatis et fossis, fructus, post culturam hujusmodi, in illo anno exinde provenientes, debent reputari pro mobilibus; adjudicantes domino episcopo, nomine episcopatus Parisiensis, predictos conquestus, exceptis triginta quinque libris Parisiensibus, ab ipsis Harchero, Petro et Sedilia, ejus uxore, percipiendis et habendis, pro quadam domo, sita in claustro, in qua ad presens moratur Aalesia, mater dicti domini episcopi, movente de hereditate dicti Anselli, sicut ipsi Harcherus, Petrus et ejus uxor, coram nobis, delato eisdem a nobis jurejurando et prestito ab eisdem, asseruerunt; quam domum, de ipsius Anselli hereditate moventem, ut dictum est, estimatam triginta quinque libris, idem Ansellus, una cum quinquaginta libris Parisiensibus et merreno estimato usque ad quindecim libras, dedit pro alia domo predicta, in qua idem Ansellus decessit, habenda. Item, adjudicavimus dicto domino episcopo fructus qui creverunt in vineis ipsius Anselli, in anno preterito, et alia bona mobilia ipsius Anselli, qui decessit intestatus; et injungimus eisdem Archero, Petro de Bruxellis et Sedilie, ejus uxori, sub fide ab ipsis prestita, ne impediant et perturbent possessionem ipsius episcopi sufficienter probatam, nec se opponant quominus idem episcopus habeat et possideat fructus dictarum vinearum, predictos conquestus et alia bona, mobilia et immobilia, supradicta, ut de eis faciat et disponat, prout viderit expedire. In cujus rei testimonium, presentibus litteris sigilla nostra duximus apponenda. Datum anno Domini millesimo ducentesimo sexagesimo, mense junio.

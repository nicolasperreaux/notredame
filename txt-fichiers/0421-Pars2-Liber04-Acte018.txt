In nomine regis eterni, Rainoldus, Dei clementia Parisiorum episcopus. Notum fieri volumus omnibus sancte Dei Ecclesie fidelibus, tam presentibus quam et futuris, quia, per deprecationem fratrum congregationis sancte Marie, cuidam femine, cujus vocabulum est Oda, quandam terram, consistentem in pago Vilgasino , ex Undrisiaca potestate, videlicet dimidium mansum cum suis appendiciis, terris cultis et incultis, una cum assensu canonicorum nostrorum, jure censuali concessimus, et litteras manus firmitatis exinde fieri ei jussimus; eo videlicet ordine ut, quamdiu supradicta mulier Oda et filia sua Ermengardis unusque eorum heres, quemcumque elegerint, advixerit, omnia supradicta secure teneant atque possideant, sed omni anno in festivitate sancti Remigii partibus supradictorum fratrum solidos II persolvant; et si negligentes ex ipso censu extiterint, legaliter emendent et quod tenere videntur nullatenus perdant. Habeant etiam licentiam plantandi, edificandi, sive excolendi. Et ut hec carta majorem habeat vigorem, manu propria eam corroboravimus, manibusque canonicorum nostrorum ac fidelium laicorum roborandam tradidimus. Actum Parisius, pridie kalendas aprilis, anno v regnante Hugone serenissimo rege, episcopatus nostri primo. Ego Rainaldus, Parisiorum episcopus, subscripsi. Signum Hilarii decani. S. Adelelmi cantoris S. Albrici archidiaconi, etc. Ego Heldaudus cancellarius me presente fieri jussi.

Universis presentes litteras inspecturis, officiales curiarum Parisiensis et venerabilium virorum Dyonisii et Guillelmi, in ecclesia Parisiensi archidiaconorum, salutem in Domino. Notum facimus quod, in nostra presentia personaliter constitutus, Johannes dictus de Garlandia, armiger, dominus de Turnomio, asseruit coram nobis quod ipse, tempore venditionis infrascripte, jure hereditario habebat et possidebat et ad eum spectabant jure dominii, in villa et territorio de Combisvilla, res, bona, redditus et consuetudines infrascripta, videlicet : quatuor libras et quindecim solidos Parisienses vel circa minuti et capitalis census, sibi debitas super terris, masuris, vineis et jardinis que tenentur a dicto armigero, sitis apud dictam villam et in territorio dicte ville, annuatim, videlicet in festo beati Remigii; item, talliam annuatim super quibusdam jardinis et domibus et eorum pertinenciis et adjacentibus, sitis in dicta villa et territorio, et jus imponendi, levandi et exigendi dictam talliam, anno quolibet, in festo beati Remigii; quam talliam estimat et valere asserit communiter tresdecim libras Parisienses vel circa; item, talem partem ipsum armigerum contingentem et ad ipsum jure dominii spectantem in vinagio dictorum territorii et ville, quam estimat et valere asserit, annis singulis, septem solidos Parisienses vel circa, percipiendam et levandam in festo beati Dyonisii; item, quadraginta quatuor solidos vel circa censuales, et jus percipiendi eosdem super terris et vineis sitis tam in dicta villa quam in territorio dicte ville, annuatim, in festo Omnium Sanctorum; item, tres minellos avene, annuatim, in dicto festo, super quibusdam vineis, in territorio dicte ville sitis, in dictis minellis oneratis; item, unum minellum avene, annuatim, situatum super les Me ejusdem ville, in dicto minello oneratum, in festo beati Andree persolvendum; item, undecim droituras annuas, in crastino Nativitatis dominice, quarum quelibet valet unum sextarium avene; item, eodem festo, duos capones et quatuor denarios, que omnia super terris, masuris, in parrochia dicte ville situatis, dicto festo, percipiuntur annuatim et habentur. Item, eodem festo, asseruit se habere et percipere roagium et albanagium in dicta villa, quod extimat sex solidos vel circa; item, novem solidos annuos, in festo predicto, in piscatura dicte ville; item, viginti solidos annuos vel circiter, in dicto festo, pro corveiis carruscarum ville predicte; item, viginti arpenta terre arabilis, sita in loco qui dicitur Syvart, quorum quodlibet valoris duodecim denariorum annui redditus estimatur. Item, asseruit quod ipse percipiebat et habebat in parrochia de Grisiaco, Parisiensis dyocesis, decimam bladorum et leguminum in dicta parrochia crescentium, jusque percipiendi eandem, olim in feudum concessam suis antecessoribus, et ad eum pertinentem, ratione feodi quem a reverendo in Christo patre domino Parisiensi episcopo tenebat; necnon quod ipse habebat in dicta parrochia quandam granchiam que vocatur granchia de Grisiaco, in qua dicta decima debet et consuevit reponi, ad eum, ratione dominii, spectantem; item, asseruit quod dicta decima et ipse, ratione perceptionis ejusdem, erant onerati et obligati ad reddendum et solvendum, quolibet anno, domino Parisiensi episcopo tres modios grani de blado decime antedicte; item, quedam retrofeoda, videlicet quoddam retrofeodum quod tenet ab eodem armigero Johannes dictus d Agarnel, armiger, videlicet tresdecim libras minuti et capitalis census, in dicta villa de Combisvilla, et viginti octo arpenta nemorum vel circa, in loco qui dicitur Senart, inter nemora domini episcopi Parisiensis, in uno latere, et campos de Combisvilla, ex altero; item, retrofeodum quod tenet ab eo Johannes Fuynon, miles, videlicet tresdecim libras minuti et capitalis census, in villa predicta, et viginti quinque arpenta nemorum vel circa, sita in loco de Senart predicto, juxta nemora domini Parisiensis episcopi antedicti; item, retrofeodum quod tenet ab eo Petrus de Everi, miles, scilicet furnum de Tegula de villa de Combisvilla et septem arpenta terre arabilis, situata in loco de Senart predicto, inter predictum boscum, ex una parte, et campos de Combisvilla, ex altera; que scilicet furnus et terre arabiles precio duodecim librarum Parisiensium annuatim estimantur; item, retrofeodum quod detinetur ab eodem a Petro de Guineville, milite, videlicet quatuor libras et quatuordecim solidos Parisienses vel circa minuti et capitalis census, sitos super molendino quod dicitur do Rabiey, in ripparia d lerre, et super pratis sitis juxta ripariam antedictam; item, quadraginta et octo arpenta nemorum, sita in nemore de Senart predicto; item, retrofeodum quod tenet ab eo nobilis domina domina de Bretigny, videlicet tertiam partem magne decime de Combisvilla, que annuatim fore valoris tresdecim librarum Parisiensium estimatur; que omnia ad se pertinere dicens idem Johannes et tenere in feudum a dicto domino Parisiensi episcopo, prout superius sunt expressa, et quicquid juris, dominii, proprietatis, actionis et saisine habebat et habere poterat in omnibus et singulis supradictis, in dicta villa de Combisvilla et territorio dicte ville et in granchia et decima de Grisiaco predicta et obvenientibus granchie antedicte, nec non et in retrofeodis antedictis, recognovit et confessus est spontaneus, coram nobis, se vendidisse pure et simpliciter, et nomine pure et simplicis venditionis, imperpetuum, concessisse et quittavisse reverendo in Christo patri ac domino domino Ranulpho, Dei gratia Parisiensi episcopo, et ejus successoribus, et transtulisse penitus in eosdem, pro quatercentum libris Parisiensibus, sibi quittis, de qua pecunie summa se tenuit coram nobis plenarie pro pagato, exceptioni dicte pecunie sibi non solute renuncians per fidem suam penitus et expresse. Promisit etiam idem Johannes, coram nobis, quod, si contingeret dictam venditionem ab aliquo jure proximitatis retractari, quod dicto reverendo patri, tanquam domino, quintus denarius ex venditione predicta integraliter redderetur... In quorum omnium testimonium et munimen, ad ipsius venditoris petitionem, sig illa curiarum nostrarum, una cum sigillo ipsius venditoris, presentibus litteris duximus apponenda. Datum anno Domini millesimo ducentesimo octogesimo octavo, die dominica qua cantatur Jubilate.

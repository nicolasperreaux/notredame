Bartliolomeus, permissione divina Parisiensis ecclesie minister indignus, etc. Notum facimus quod, constitutus in nostra presentia, dominus Galterus de Vilers, miles, decem libratas annui redditus, quas a domino Radulfo milite et Adam de Maralio clerico, fratribus, receperat, in traverso de Confluentio, de quibus decem libratis nobis homagium fecerat, vendidit Wuillelmo Barbette, civi Parisiensi, pro centum et quadraginta libris Parisiensibus, ab ipso Wuillelmo suisque heredibus hiis terminis in predicto traverso percipiendis, sexaginta videlicet et sex solidos et octo denarios in crastino Ascensionis, totidem in crastino Omnium Sanctorum, et totidem in crastino Purificationis beate Marie. Et de hac venditione tenenda et recta garentia super hoc ferenda, idem Galterus coram nobis prefato Wuillelmo fidem prestitit corporalem, ad hoc sub eadem fide se astringens, quod, si predictas decem libratas annui redditus infra annum et diem per prenominatos Radulfum et Adam, fratres, evinci contingeret, ipse predicto Wuillelmo viginti libras Parisienses, nomine pene, reddere teneretur; et si per alios quam per illos duos dicta venditio evinceretur, decem libras Parisienses, pro pena, eidem reddere teneretur Wuillelmo. Hanc autem venditionem et alia que superius sunt expressa voluit et concessit domna Helvisis, uxor prenominati Galteri, fide data coram dilecto filio A. priore de Confluentio, ad hoc a nobis specialiter destinato, sicut idem prior nobis per suas litteras patentes rescripsit. De recta vero garentia ferenda super hoc, et de pena, si committeretur, ut dictum est, persolvenda, domnus Adam de Vilers constituit se plegium coram nobis. Nos autem, ad petitionem supradicti Galteri, de illis decem libratis annui redditus Wuillelmum investivimus memoratum, in hominem nostrum recipientes eundem. In cujus rei memoriam, etc. Datum anno Domini MCC vicesimo sexto, mense junio.

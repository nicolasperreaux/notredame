Anno Domini millesimo tricentesimo, die lune ante festum sancti Laurencii, statutum fuit et ordinatum unanimiter, in capitulo ecclesie Parisiensis, hora capituli, a decano et capitulo ipsius ecclesie Parisiensis, quod nullus ipsius ecclesie canonicus, deinceps, nisi sit in sacris ordinibus constitutus, habeat stallum in choro, in supradicta ecclesia, et quod nulli canonico fiat a capitulo super hoc dispensacio, vel gracia specialis... Item, eodem anno , die veneris in vigilia beatorum apostolorum Symonis et Jude, fuit in capitulo predicto statutum et ordinatum, quod canonici ipsius ecclesie ad sacros ordines non promoti, qui in sedibus sedere non possunt, sed stare ad sellam cum pueris, si fiat eis gracia a capitulo, ut in sedibus inferioribus sedere valeant, eo ipso, amittant staciones suas; et pueris chori applicabuntur.

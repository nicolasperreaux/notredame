Petrus, Dei gratia Senonensis archiepiscopus, et Odo, ejusdem gratia Parisiensis episcopus, omnibus ad quos presens scriptum pervenerit eternam in Domino salutem. Quod in favorem publice utilitatis et honestatis, quam religionis augmentum provida deliberatione statuitur, ad posteriorum notitiam debet testimonio scripture transmitti, ne x processu temporis, quod laudabiliter fuerit ordinatum ad pristine confusionis errorem aliqua levitate valeat seu temeritate reduci. Cum igitur super dissolutionibus leprosorum tam detestabilis apud nos enormitas pullulasset, ut qui manere consueverant a publica conversatione seculi, contra statum approbate consuetudinis ubique locorum plus libere quam licite discurrentes, evagandi sibi licentiam assumpsissent, nos, ex debito pastoralis officii periculis occurrere cupientes, que ex hujusmodi confusione frequentius emersisse noscuntur, ne se, quod absit! ad totius gregis infectionem morbus extenderet, ovem morbidam separantes a grege , predictorum leprosorum illicitos prohibere discursus, et eorum dissolutionem ad status regularis observantiam curavimus revocare. De voluntate siquidem domine A., illustris regine Francorum, et assensu, universos leprosos castrorum et castellaniarum de Meleduno et de Corbolio, in duobus tantummodo locis, viros scilicet leprosos in domo Sancti Lazari Meledunensis, mulieres leprosas in domo Sancti Lazari Corboliensis, decrevimus collocare; ita quod nec viris ad mulieres, nec mulieribus ad viros transire seu cohabitare licebit, et ad hec duo loca leprosi domorum omnium et villarum que eisdem castris subesse noscuntur, cum universis rebus suis, possessionibus et beneficiis, transferentur. Talis autem inter predictas domos est contracta communitas , et ita sibi perpetuo coherebunt, quod eundem semper rectorem habebunt, qui et viris apud Meledunum, et mulieribus apud Corbolium providebit. Idem etiam rector sive magister tam archiepiscopo Senonensi quam episcopo Parisiensi obedientiam jurabit, et utriusque jurisdictioni subjacebit. Sciendum est quod domus due predicte universos viros et mulieres, quos lepre contagio infectos esse constiterit, illos scilicet qui in domibus illis quarum possessiones et beneficia receperunt, sive sint de predictis castellaniis sive non, recipi consueverant, sine difficultate tenebuntur recipere. Verum si, quod absit! communitatem istam et dispositionem tam laudabilem processu temporis dissolvi qualibet occasione contigerit, singule domus que ad predicta duo loca cum suis possessionibus transierint, possessiones suas, non obstante prescriptione seu confirmatione aliqua, integre et sine diminutione recipient, nec predictis domibus de Meleduno vel de Corbolio in aliquo subjacebunt. Quarum nomina ad majorem evidentiam litteris presentibus fecimus annotari. In castellania de Corbolio : domus de Givisiaco, domus Montgison, domus de Cauda, domus de Braia. In castellania de Meleduno : domus de Vangies, domus de Chaumis, domus de Campellis et domus de Capella in Bria; et si qua sunt alia loca que nobis ad presens memorie non occurrunt. Ceterum sub anathemate prohibemus ne capelle leprosorum que sunt in supradictis domibus destruantur, sed perpetuo proprios habeant servitores a prefatis domibus de Meleduno et Corbolio exhibendos. Ut autem institutio supradicta perpetuam et inconcussam obtineat firmitatem, presens scriptum communi divisum cyrographo fieri fecimus, et sigillorum nostrorum impressionibus communiri. Actum anno M CC I.

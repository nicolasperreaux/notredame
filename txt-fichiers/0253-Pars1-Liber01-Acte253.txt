In nomine Domini, amen. Cum vir venerabilis Guillelmus, archidiaconusin ecclesia Parisiensi, et magister Guillelmus, ejus officialis, vocati essent ad judicium coram venerabili viro officiali Parisiensi certa die, venerabilibus viris decano et capitulo ecclesie Sancti Marcelli juxta Parisius responsuri; et dictus Guillelmus, officialis dicti Guillelmi archidiaconi, ad defensionem suam et dicti archidiaconi, coram officiali Parisiensi predicto, comparuisset; et magistrum Thomam de Bria, canonicum Insulensem, quondam dicti archidiaconi officialem, secum tanquam consiliarium seu advocatum dicti archidiaconi et suum adduxisset; et dictus magister Thomas, in presentia dicti officialis et plurium assistentium, dixisset gallice, hoc expresso ut omnes intelligerent tam laici quam clerici, coram dicto officiali Parisiensi, quod dictus officialis Parisiensis nec in dictum archidiaconum, nec in dictum Guillelmum officialem ejus aliquam juridictionem habebat, tunc a presentia dicti officialis contumaciter recedendo; propter quod dictus officialis Parisiensis in dictum Guillelmum, officialem dicti archidiaconi, sententiam excommunicationis promulgavit; tandem dictus magister Guillelmus, dicti archidiaconi officialis, in presentia dicti officialis Parisiensis, coram me Rogero, sedis apostolice publico notario et pluribus fide dignis quorum nomina inferius subscribuntur, dixit et asseruit quod dictam prolationem verborum factam a dicto magistro Thoma ratam non liabuit nec habebat, et quod ab initio sibi displicuit et adhuc displicebat , et verba predicta que dixerat dictus magister Thomas, quantum in eo erat, revocabat; asserens nichilominus et affirmans idem Guillelmus, officialis archidiaconi, quod propter ejus contumaciam dictus officialis Parisiensis sententiam excommunicationis tulerat in eodem, et ideo supplicavit dictoofficiali Parisiensi, coram me Rogero, notario predicto et testibus infrascriptis, ut sententiam excommunicationis in ipsum latam occasione predicta relaxaret. Cujus siquidem magistri Guillelmi, officialis predicti archidiaconi, dictus officialis Parisiensis supplicationem exaudiens, liberaliter et benigne sententiam excommunicationis in presentia mea Rogeri notarii predicti et ibidem assistentium relaxavit. Hiis autem interfuerunt venerabiles viri magistri Symon de Seppara, Ansellus de Buciaco, Guido de Gastina, canonici Parisienses; magistri Nicholaus Dacus, Matheus de Savigniaco, Petrus de Sacro Cesaris, Symon de Damieta, Symon de Monte Letherico, Johannes de Bertecuria, Johannes de Genesta, Bertaudus de Castris, Odo de Aversis, clerici, ad premissa omnia testes vocati et rogati. Actum Parisius, anno nativitatis Domini MCC septuagesimo, indict. xm, apostolica sede vacante, ut publice dicitur, II idus julii in domo domini Parisiensis episcopi, in parva aula per terram, presentibus supradictis testibus ad hec vocatis et Rogero.    Et ego Rogerus, dictus Carnifex, clericus Parisiensis, publicus auctoritate sacrosancte Romane ecclesie notarius, premissis personaliter interfui et premissa, ut superius leguntur, propria manu scripsi, publicavi, in hanc publicam formam redegi, et, rogatus a dicto officiali Parisiensi, me subscripsi et signum meum apposui.

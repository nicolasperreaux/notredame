Hec est concordia quam nos., Matheus, episcopus Albanensis, et Johannes, de titulo Sancti Grisogoni, et Petrus, de titulo Calixti, cardinales , inter dominum Stephanum, Parisiensem episcopum, et Theobaldum, notarium, archidiaconum ejusdem ecclesie, ex mandato domini pape Honorii composuimus. Non liceat archidiacono in ecclesiis presbiterum ponere. Episcopi autem erit ecclesias ordinare, per archidiaconum tantum, sicut per ministrum suum; ita ut episcopus sacerdoti cuiam committat animarum, per archidiaconum vero ecclesiam et res assignet ecclesie. Archidiacono sacerdotem ab officio suspendere nullatenus liceat, si episcopus in parrochia fuerit; deponere autem omnino non liceat; neque penitentias dare, sed neque reconciliare nisi ex licentia debebit episcopi. Excommunicare autem aliquem clericum aut absolvere archidiacono non licet, nisi per mandatum episcopi. Episcopus vero, quotiens expedierit, parrochianos suos conveniet per archidiaconum et ad justitiam invitabit; quod si contempserint et justitia dictaverit, excommunicare licebit episcopo; factam vero excommunicationem archidiaconus observabit. Clericos vero ad ordines promoveri non faciet archidiaconus, nisi per mandatum et sigillum episcopi, si tamen in provincia fuerit. Si vero episcopus tres menses abfuerit, et archidiaconus mandatum habebit episcopi, necessitate urgente, et clericos promoveri faciet, et ecclesias canonice poterit ordinare. Collectas vero episcopus, absque archidiacono, per parrochiam ipsius non faciet, nisi aut Romam veniat aut concilium in provincia celebretur, aut forte dominum papam in ecclesia sua suscipiat; quod tamen, consulto archidiacono, faciet: in quibus quidem collectis, quia expense omnes erunt episcopi, archidiaconus nullam habeat portionem. In ceteris vero communibus collectis, archidiaconus, ut moris est, tertiam partem obtineat. Archidiacono autem, in tota parrochia, collectas sine episcopo facere non licebit. Quod si quis archidiacono de suo, precibus aut ultro , donare voluerit, nequaquam debebit episcopus contradicere. Debitum vero quod Franci catale vocant, quod archidiaconus debebat episcopo usque ad hunc diem, precibus nostris et pacis amore, totum archidiacono dimisit episcopus. De cetero, archidiaconus omne debitum persolvet episcopo, ita tantum si in pace et concordia hac archidiaconus perseverat. De scolis vero, unde inter episcopum et canonicos Parisienses emersit discordia, dominus Teobaldus contra voluntatem episcopi nullatenus veniet. Sivero pacem hanc non observaverit archidiaconus, et si semel, secundo aut tertio ammonitus erratum suum non emendaverit, aut justitiam facere contempserit, tunc licebit episcopo, sicut prius, debitum omne suum requirere. Si quis in parrochia clericus, sive laicus, archidiacono aut alii injustitiam fecerit, et per eundem archidiaconum emendare noluerit, si episcopus in loco fuerit et negocium ante se tractari voluerit, archidiaconus usque ad sententiam non procedat, sed causam suam ad episcopum deferat, qui ei canonicam in omnibus observet justitiam. Si vero episcopus absens fuerit, aut audire noluerit, archidiaconus justitiam canonicam faciat, ex mandato tamen episcopi, et hoc in laicos. Hanc concordiam fecimus, salva in omnibus apostolice sedis et domini pape auctoritate et debita reverentia. Huic paci interfuerunt, et consilio eorum facta est, venerabiles fratres nostri Gaufridus Carnotensis et Burchardus Meldensis episcopi. Actum est hoc Rome apud Palladium, anno Dominice incarnationis MCXXVII, pontificatus domini Honorii pape secundi anno tertio.

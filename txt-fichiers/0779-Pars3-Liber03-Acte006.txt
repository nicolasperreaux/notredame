Universis presentes litteras inspecturis, curie Parisiensis, Johannis, Guillermi et Garneri, archidiaconorum in ecclesia Parisiensi, officiales, salutem in Domino. Notum facimus quod, in nostra presentia constituti, Jordanus Cosse, Eremburgis, ejus uxor, Burgota et Stephanus, eorum liberi, et ceteri existentes de villa et de origine ville de Castaneto, recognoverunt spontanea voluntate, et ex certa scientia confessi sunt, pro se et pro aliis liberis suis impuberibus, quod tam ipsi quam antecessores eorum erant et fuerant homines de corpore ecclesie Beate Marie Parisiensis et servilis condicionis jugo astricti venerabilibus viris decano et capitulo Parisiensi, a tempore a quo non extabat memoria. Recognoverunt insuper et confessi sunt, spontanei, non coacti, ex certa sciencia, quod ipsi decanus et capitulum ipsos et liberos eorum, quos habent et quos legittime procreaverint de propriis corporibus eorumdem, manumiserant a servitutis jugo et manus mortue quibus erant astricti Parisiensi ecclesie, ad supplicationem et preces multimodas eorumdem, intuitu pietatis, sub condicionibus et modis inferius annotatis, insertis et adjectis in manumissione, non tamen causa onerande libertatis, set de voluntate et assensu expresso omnium et singulorum predictorum in hoc expresse consenciencium, habitis super hoc ab eisdem hominibus deliberacione et diligenti tractatu pro se et pro posteritate ipsorum seu liberis, in quocumque gradu in posterum procreandis, quod ipsi decanus et capitulum sibi et successoribus suis retinuerant, de voluntate et assensu expresso hominum eorumdem, in ipsa manumissione, in eisdem personis, liberis suis et eorum heredibus, ex propriis corporibus ipsorum in posterum procreandis, et in rebus sive bonis eorum, ubicumque sint et fuerint dicta bona in terra et justicia ecclesie Beate Marie Parisiensis, ad quemcumque locum se transferant ipsi manumissi et liberi eorum prefati, videlicet honorem, debitam reverenciam, et ea que solent et debent liberti patronis suis exhibere, et alia jura infrascripta, et specialiter in ipsis liberis suis et heredibus eorum procreandis de propriis corporibus ipsorum, et in rebus et bonis ipsorum sive possessionibus quibuscumque, viginti libras Parisienses, nomine tallie, singulis annis, in festo beati Andree eisdem decano et capitulo in posterum persolvendas ab eisdem sive successoribus eorumdem, seu possessoribus domorum, masurarum, hostisiarum et possessionum ville et territorii de Castaneto, quicumque fuerint, sive ab illis ad quos bona hujusmodi et ipse possessiones quocumque modo sive titulo devenerint, cum ante hujusmodi manumissionem ipsi decanus et capitulum haberent talliam ad voluntatem sive ad beneplacitum suum in personis et bonis sive possessionibus hujusmodi; item, rectam et legitimam decimam numeratam, etc... De vineis autem tam acquisitis et acquirendis quam etiam aliis, quas ipsi vel heredes aut successores eorum habent et habituri sunt in decimatione dictorum decani et capituli Parisiensis, ita ordinatum est, quod de illis vineis que decimam et pressoragium debent, et ad pressorium venire tenentur, solvent annis singulis pro quolibet arpento sic onerato septem solidos Parisienses annui redditus; de illis vero qui solum decimam debent, quatuor solidos Parisienses annui redditus pro quolibet arpento persolvent; de illis autem qui solum pressoragium debent, tres solidos Parisienses reddere tenebuntur ad festum beati Martini liyemale annuatim, vel alio termino assignando a capitulo predicto Et, si ipsi vel heredes aut successores eorum in solucione... Voluerunt insuper et concesserunt predicte persone, nomine suo et heredum suorum sive successorum, et nomine illorum pro quibus se obligaverunt, ut in presentibus litteris continetur, et pro omnibus qui causam habebunt ab eis in masuris, hostisiis, terris et possessionibus aliis predictis, quod omnes illi ad quos terre, vinee, hostisie et possessiones ipsorum, racione quarum eisdem decano et capitulo tenentur, ut dictum est, ad dictas viginti libras, nomine tallie, et ad dictam decimam numeratam et ad alia jura predicta, prout superius est expressum, quocumque titulo devenerint, teneantur ad dictas viginti libras, nomine tallie, sicut et ipsi tenentur, necnon et ad decimam numeratam et ad alia jura omnia et singula supradicta. Major autem et decanus ipsorum decani et capituli qui in dicta villa pro tempore fuerint erunt a dicta tallia perpetuo liberi et immunes. Asseruerunt etiam et recognoverunt quod non erat intencionis capituli, nec modo aliquo intendebant aliquos manumittere de villa et origine predictis, nisi illos qui tempore manumissionis presentis commorantes erant in villa de Castaneto predicta, et qui ex ipsis fuerint in posterum procreati vel etiam nominati; hoc modo sive pacto adjecto, quod hujusmodi libertate in aliquo non gaudebunt, donec solverint integraliter dictis decano et capitulo mille et quadraginta libras Parisienses, quas pro hujusmodi manumissione solvere tenentur, et promiserunt se soluturos in solidum infra septem annos continuos, vel termino sive terminis a capitulo assignando vel assignandis,... preterquam in matrimoniis, videlicet quod poterunt se ubi voluerint amodo maritare. Qua siquidem pecunie summa integraliter persoluta, tunc primum gaudebunt sibi concessa libertate, prout superius est expresescasura... Datum anno Domini mcc sexagesimo sexto, mense aprili.

Et si aliquem vestrum indebite incarcerari contigerit, fas sit vobis, nisi monicione prehabita cesset injuria, statim a lectione cessare, si tamen id videritis expedire. Precipimus autem ut Parisiensis episcopus sic delinquentium castiget excessus, quod scolarium servetur honestas et maleficia non remaneant impunita; sed, occasione delinquentium, non capiantur ullatenus innocentes. Immo si contra quemquam suspicio fuerit orta probabilis, honeste detentus, ydonea caucione prestita, cessantibus carcerariorum exactionibus, dimittatur. Quod si forte tale crimen commiserit, quod incarceratione sit opus, episcopus culpabilem in carcere detinebit. Inhibemus autem expressius, ut scolares per civitatem armati non vadant, et turbatores pacis et studii universitas non defendat; et illi qui simulant se scolares nec tamen scolas frequentant nec magistrum aliquem profitentur, nequaquam scolarium gaudeant libertate.

In nomine sancte et individue Trinitatis. Amen. Quia caritas... Ego igitur Stephanus comes omnibus notificari cupio, quod quasdam consuetudines, quas in villa Beate Marie Parisiensis que vocatur Rosetum sibique villulis adjacentibus in dominio michi tenendas jus hereditatis attulerat, cuidam Odoni de Braio aliquantulum inconsulte consensi. Consuetudinis autem erat quod, unoquoque anno, in festivitate beati Martini in novembri, xxv solidos Pruviniensis monete, pro tensamento ville, pater meus habebat; quod si aliquociens voluisset in villa comedere, quod necessarium esset sumptui sibi credebatur; si precium crediti solveretur, iterum credebatur; sin autem, non amplius quicquam, donec redderet, credebatur. Adhuc de porcis in silvam Beate Marie missis ad pascua, dimidium habebat pasnaticum; si vero non essent paschue, nec porci ad pascendum mitterentur in silva, non habebat. Si de porcis ville pro pasnatico clamaretur, majoris Beate Marie erat tota justicia; si de alienis, communis, ut pasnaticum. Hec patris mei fuerunt ex consuetudine. Horum siquidem occasione, totam villam indesinenter et inhumane predictus Odo vastabat. Ego vero, prefate caritati placere desiderans, michique et ecclesie Parisiensi melius quam in Odone consulens, omnem illam consuetudinem, precibus canonicorum ejusdem ecclesie, de manu predonis illius abstraxi, michique ac posteris meis, quemadmodum pater meus et antecessores mei in dominio illam possederant, propriam in perpetuum habere decrevi. Et ne hoc aliqua vetustate posset deleri, scripto mandavi, sigillo meo signavi, manuque propria, uxore mea filiisque meis unanimiter annuentibus et hoc idem ex voto confirmantibus, in perpetuum roboravi. Totam ville justiciam faciet major Beate Marie; quod si noluerit vel non poterit, de alieno clamore veniet in manu mea. Testes, etc. S. Stephani, filii comitis. S. comitis Stephani. S. comitisse A. S. Willelmi, filii comitis.

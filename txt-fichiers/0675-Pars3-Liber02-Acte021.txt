Universis presentes litteras inspecturis, Petrus, humilis abbas monasterii Fossatensis, Parisiensis diocesis, totusque ejusdem loci conventus, salutem in Domino. Notum facimus quod nos concedimus et volumus quod Almaricus, filius Mathei dicti Bevraiche, de Vitriaco, homo de corpore ecclesie Parisiensis, Emelinam, filiam Dyonisii dicti Champion, de Vitriaco, ancillam seu feminam de corpore ecclesie nostre Fossatensis, ducat in uxorem, pro recompensacione Ferrici, filii dicti Mathei, hominis ecclesie Parisiensis, qui Ferricus proponit Avelinam, ancillam seu feminam ecclesie nostre Fossatensis, ducere in uxorem; nec nos in dicta Emelina nec in heredibus suis aliquid de cetero poterimus reclamare, quicquid juris habebamus in eadem Emelina ecclesie Parisiensi predicte liberaliter remittentes. In cujus rei testimonium, sigilla nostra presentibus duximus apponenda. Datum anno Domini mcclx septimo, mense novembri.

Ego Mauricius, Dei gratia Parisiensis episcopus, notum fieri volumus universis tam presentibus quam futuris, quod controversia extitit inter canonicos Sancti Marcelli et Giroldum de Victriaco, eo quod ancillam nostram duxisset, cum ipse esset de familia Sancti Marcelli. Insuper, conquestum quemdam terre et vinearum, quem idem Giroldus a patre et matre sua habuerat, predicti canonici vendicare conabantur. Tandem, controversia illa ante nostram translata presentiam compositione terminata est tali, scilicet, quod nos filiorum Giroldi primum habebimus, canonici vero secundum, nos tercium et ipsi quartum, tam de his qui nati sunt quam qui nascituri sunt. Si vero unus superfuerit impar, dabitur in clerum. Hereditas vero Giroldi et uxoris sue inter ipsos, tanquam inter fratres, convenienter dividetur, etc.

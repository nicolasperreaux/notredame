Ego Theobaudus, Dei gratia Parisiensis episcopus, notum fieri volumus tam futuris quam presentibus, quoniam universi fratres Parisiensis ecclesie in capitulo suo convenerunt, ut de rebus et negociis ecclesie utiliter disponerent. Placuit vero omnibus, atque communi assensu statuerunt duas preposituras, Spedone videlicet et Laiaci, in communitatem fratrum, pro necessitatibus ecclesie sublevandis, in perpetuum redigere, neque alicui persone in specialem usum aliquam earum ulterius concedere. Post eam vero constitucionem ab eis libere atque canonice in capitulo suo factam, eidem fratres, ad nos venientes, rogaverunt nos sub anathemate prohibere ne predicta constitutio de cetero violetur. Nos itaque, advertentes utile fore ecclesie quod in capitulo suo statuerant, atque justum quod rogabant, sub anathemate interdicimus ne quis eorum institucionem super hiis preposituris deinceps violare presumat. Actum Parisius, anno mcxlii incarnati Verbi, episcopatus vero nostri anno iiii. Signum Alberti precentoris. S. Guermundi archidiaconi. S. Bernardi archidiaconi. S. Ivonis archidiaconi. S. Roberti succentoris...

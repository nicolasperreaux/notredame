Ego Blancha, comitissa Trecensis palatina, notum facio tam presentibus quam futuris, quod viri venerabiles S. decanus et capitulum Parisiense, ad preces meas, investiverunt karissimam domicellam meam Floram, de essartis illis, que magister Alermus, quondam clericus meus, ab ipsis tenuit, in nemoribus eorum de Roseto, a dicta Flora hereditarie possidendis; tali modo videlicet, quod domicella Flora, pro singulis arpentis eorumdem essartorum, reddet predicto capitulo annuatim, quatuor denarios censuales. Ibidem eciam habebit memoratum capitulum, sicut in allis essartis ejusdem nemoris, decimam numeratam, nec licebit eidem domicelle vel successoribus ejus, predicta essarta vel partem eorum dare ad masuras nec ad incrementum census; et, si ibi domum vel grangiam faceret, pro ea solveret eas consuetudines, quas alie domus vel grangie facte in eisdem essartis solverent preposito vel capitulo Parisiensi; nec eadem essarta vel partem eorum, in morte vel in vita, in manum mortuam vel militis mittere poterit, nisi de assensu capituli supradicti. Quod si aliter faceret, predicta essarta posset capitulum saisire, et infra annum, sine prejudicio alicujus, sibi appropriare, si infra annum extra manum mortuam vel militis non ponantur. Hec autem voluit et laudavit capitulum, salva in omnibus justicia sua et dominio suo, tam in domibus, si ibi domos construi contigerit, quam extra domos, sicut in aliis locis vicinis terre sue. In hujus itaque rei testimonium, ad peticionem parcium, presentem cartam feci fieri et sigilli mei munimine roborari. Datum anno Gracie m cc vicesimo, mense decembri.

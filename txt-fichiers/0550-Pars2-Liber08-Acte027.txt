Omnibus presentes litteras inspecturis, frater E., humilis prior Sancti Martini de Campis Parisiensis, salutem in Domino. Noverit universitas vestra quod, cum controversia verteretur inter capitulum Beate Marie Parisiensis, ex una parte, et prioratum de Alneto, ex altera, occasione quarumdam terrarum arabilium, sitarum apud Menillium Domine Rencie, nos, specialiter constituti procuratores ad hoc ab abbate et conventu Cluniacensi, talem cum predicto capitulo fecimus compositionem. Quod predictus prioratus reddere tenetur singulis annis prefato capitulo octo sextarios melioris ybernagii quod proveniet ex jamdictis terris, salvo veteri censu, quem, preter predicta octo sextaria, percipiet dictum capitulum, ut consuevit: videlicet v solidos Parisienses et octo boissellos avene; salvis etiam ventis et justitia et omni alio jure. Et sepedictum capitulum permittet quod dictus prioratus jam dictas terras quiete valeat in manu mortua tenere et ad amodiationem per petuam, si voluerit, concedere. In cujus rei testimonium, etc. Actum anno Domini MCCXXXIII, mense februario.

In nomine sancte et individue Trinitatis. Ego Henricus, gratia Dei Francorum rex. Cum in exhibitione temporalium rerum, etc. Noverit ergo posteritas omnium sancte matris Ecclesie fidelium et nostrorum, quod quidam Imbertus, Parisiensis ecclesie episcopus, nostre serenitatis adierit presentiam, rogans et obnixe postulans, ut quasdam ecclesias in suburbio Parisiacensi, nostre potestati et antecessorum nostrorum antiquitus mancipatas, sancti Stephani scilicet, Juliani martyris, Severini solitarii, nec non et sancti Bacchii, quarum quedam olim abbatiarum dignitate sublimate, et ideo receptaculum et stationem congregationi canonicorum prebentes Sancte Marie, sed propter regni perturbationem, rebus concessis spoliate solitudini vacantes, parvum aut nullum antique possessionis retinuerant statum, predicte congregationi concederemus. Sed, quia apud nos pro suis meritis predictus episcopus erat magnus, ejus voluntati nolentes aliquid derogare, concessimus ejus petitioni predicta loca regali precepto et liberalitate; eo pacto et conditione ut, quamdiu Giraldus clericus earum possessor vixerit, sine inquietudine, per assensum canonicorum totius congregationis, teneat, et post ejus excessum, usibus canonicorum sine reclamatione mancipantur, et ibi, pro remedio anime mee vel parentum meorum, canonici agregentur, qui, pro statu et incolumitate regni nostri exorantes, ad utrumque sufficiant, scilicet et ad stationem more solito reddendam ecclesie, et ad serviendum canonice valeant communiter degere.

Universis presentes litteras inspecturis, G., Dei paciencia monasterii Sancti Anthonii juxta Parisius humilis abbatissa, totusque ejusdem loci conventus, salutem in Domino sempiternam. Notum facimus tenore presentium universis, quod nos, attendentes et diligenter considerantes nostra et monasterii nostri predicti, ex parte una, et reverendi in Christo patris et domini nostri S., Dei gratia Parisiensis episcopi, nec non et ecclesie Parisiensis, ex altera, evidentem utilitatem et communem, assignavimus imperpetuum, nomine permutationis, et concessimus ac cum eodem reverendo patre, nomine suo et ecclesie Parisiensis predicte, pro nobis et nomine nostro ac dicti monasterii nostri, permutavimus omnem decimam omnesque redditus seu proventus cum omnibus juribus et pertinenciis, quam vel quos in grangia et villa ac territorio de Gentilliaco ab olim recipere consuevimus et levare, in restitutionem et recompensationem viginti quinque solidorum Parisiensium annui redditus, quos dictus reverendus pater et ejus predecessores habere percipere et levare consueverunt supra domum que fuit quondam Martini dicti le Poitevin, in vico Salnarie Parisiensis; item, et in restitutionem octo solidorum Parisiensium annui redditus, ab eodem reverendo patre acquisitorum supra domum que quondam fuit Johannis dicti de Nantuerre, extra portam Sancti Honorati Parisiensis, percipiendorum et levandorum a nobis et monasterio nostro ex nunc et in perpetuum; volentes quod dictus reverendus pater et ejus successores dictos decimam et proventus, vice versa, de cetero imperpetuum levent, percipient, prout superius est expressum. Quod ut firmum et stabile perseveret, presentes litteras sigillo nostro unico quo utimur fecimus roborari. Actum et datum anno Domini millesimo ducentesimo nonagesimo octavo, mense aprili.

 Ego N., canonicus Sancti Aniani, in hac venerabili ecclesia Parisiensi, juro ad hec sancta Dei euvangelia, quod, ab hac die in antea, dominis meis, dominis decano et capitulo dicte ecclesie, fidelis ero, eorum secreta et maxime capituli, in quibus me vocari contigerit, nemini revelabo, ipsorum et ecclesie predictorum utilitatem servabo pro posse, et etiam exhibebo eisdem obedientiam, reverentiam et honorem; jura, libertates, franchisias, exemptiones, privilegia, statuta, consuetudines et observaciones ipsius ecclesie, et specialiter immunitatem claustri servabo, juraque mei beneficii et capelle Sancti Aniani, pro viribus, protegam et deffendam; et, si que scivero alienata, ea, prout erit michi possibile, revocabo, nec aliqua ex eis alienabo. In Parisiensi ecclesia et in capella Sancti Aniani predicta deserviam, secundum quod mei beneficii natura requirit, ac in Parisiensi ecclesia interero omnibus horis, diurnis et nocturnis, bona fide. In hac Parisiensi ecclesia faciam continuam residenciam personalem; ad sacrum presbiteratus ordinem, quam citius potero, me faciam promoveri hoc habet locum, si non est presbiter; et quod comparebo, singulis annis, in sancta synodo dictorum dominorum, nisi racionabilis excusacio me impediat, quam significabo ipsis dominis infra quindenam post synodum, sub pena contra defficientes statuta; nec privilegium ad hoc contrarium quoquo modo impetrabo, aut michi vel cuicumque ecclesie, universitati seu persone ecclesiastice aut seculari concesso, aut in posterum concedendo, utar publice vel occulte; et sic me Deus adjuvet et hec sancta Dei euvangelia. 

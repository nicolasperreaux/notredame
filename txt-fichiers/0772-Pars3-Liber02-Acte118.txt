Universis, etc. Notum facimus quod, cum discordia mota esset coram nobis inter venerabiles viros decanum et capitulum Parisiense, ex una parte, et Adam de Capella, civem Parisiensem, ex altera, super eo quod dicti decanus et capitulum dicebant, quod dictus Adam procuraverat quod via communis sive strata publica fieret et esset et adhuc est in vinea ipsorum decani et capituli, sita in territorio de Yvriaco, in eminentia montis de Yvriaco, supra monasterium dicti loci, contigua ex una parte vinee ipsius Ade; que via sive strata publica solebat esse per vineam predictam quam modo tenet dictus Adam. Tandem dictus Adam, in nostra presentia constitutus, recognovit et asseruit quod super dicta discordia compromisit in venerabiles viros Garnerum, archidyaconum in ecclesia Parisiensi, et magistrum Robertum de Bercencuria, canonicum Parisiensem, de alto et basso; et promisit dictus Adam, fide in manu nostra prestita corporali, et sub pena quadraginta solidorum Parisiensium, quod ipse inviolabiliter observabit..., etc. Datum anno Domini millesimo ducentesimo septuagesimo tercio, die sabbati post Assumptionem beate Marie virginis.

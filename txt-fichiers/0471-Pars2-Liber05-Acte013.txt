Omnibus presentes litteras inspecturis, Odo, divina miseratione Sancti Germani de Pratis Parisius humilis abbas, et totus ejusdem loci conventus, eternam in Domino salutem. Universitati vestre notum facimus quod, in nostra presentia constituta Beatrix dicta La Bégane, civis Parisiensis, recognovit se dedisse in puram et perpetuam elemosinam venerabilibus viris decano et capitulo Parisiensi et ecclesie eorumdem quadraginta solidos census augmentati, distribuendos in anniversario Belini, quondam fratris ipsius, reddendos eisdem singulis annis, infra festum nativitatis beati Johannis Baptiste, et percipiendos super quaridam domum quam ipsa Beatrix habebat, sitam Parisius prope Parvum Pontem, in censiva thesaurarie monasterii nostri, in fronte vici qui dicitur Vicus Novus, solvendos annuatim ab illo vel ab illis qui dictam domum tenebunt. Nos autem dictam elemosinam et ipsius assignationem super dictam domum, ab ipsa Beatrice factam, volumus et laudamus; libere concedentes dictis decano et capitulo et ecclesie ipsorum, quod ipsi dictos quadraginta solidos Parisienses teneant, et super eandem domum singulis annis percipiant atque in perpetuum pacifice possideant, absque aliqua coactione distrahendi; salva nobis justitia nostra, et salvo nobis omni alio jure nostro quod de censiva illa potest et debet provenire. Quod ut ratum permaneat, etc. Datum anno Domini MCCXXX, mense maio.

Universis presentes litteras inspecturis, G., permissione divina Parisiensis ecclesie minister indignus, salutem in Domino. Attendentes onus fabrice ecclesie nostre Parisiensis, quo viginti quinque libras Parisienses annui redditus domui Dei Parisiensi, annis singulis, reddere tenebatur, domum quandam, sitam juxta caput ecclesie Sancti Severini Parisiensis, cum ejus pertinentiis, prout nobis vendita fuerat, in alleviationem predicti oneris, pro viginti libris, predicte domui duximus assignandam. Quam assignationem dicte domus magister et fratres, nec non et rectores canonici Parisienses, qui eidem ex parte capituli Parisiensis preerant, de assensu et beneplacito Parisiensis capituli, acceptantes, ab onere et debito viginti librarum Parisiensium absolvunt, nichil de cetero, nomine antedictarum viginti librarum annui redditus ab eadem fabrica petituri. Quia vero de feodo nostro predicta domus movere dinoscitur, concedimus dicte domui Dei Parisiensi, ut eam possit de cetero in manu mortua possidere; retinentes in ea nobis et successoribus nostris dominium, justiciam omnimodam et duos solidos censuales annuatim imposterum, in festo beati Remigii persolvendos, insuper et vendiciones, si eam de cetero vendi contingeret vel alio modo quolibet alienari et extra manum ejusdem domus Dei quocumque modo poni. Sciendum est etiam quod de pretio sepedicte domus est nobis per custodes antedicte fabrice plenarie satisfactum. In cujus rei testimonium, presentes litteras sigilli nostri munimine fecimus roborari. Datum anno Domini millesimo cem quadragesimo tertio, mense decembri.

Post juramentum a beneficiatis in ecclesia Parisiensi prestitum suprapositum, jurant quod coram decano et capitulo respondebunt, ratione beneficii eisdem subjecti, in hiis que spectabunt vel tangent illud beneficium, ac privilegio impetrando vel impetrato in contrarium renunciabunt, nec utentur ipso. Forma juramenti officiariorum ecclesie Parisiensis.  Ego N., officiarius anniversarius, juro me fideliter in officio habere, commodum ecclesie procurare, et inutilia, pro posse, pretermittere, necnon secreta capituli, si ad me pervenerint, nemini revelare.  Forma juramenti quod prestat notarius capituli.  Ego N., publicus apostolica et imperiali auctoritate notarius, juro et promitto reverendis patribus et dominis meis metuendis, dominis decano et capitulo ecclesie Parisiensis, obedientiam, reverentiam et honorem exhibere, in officio tabellionatus sui, quamdiu ero, fidelis esse; hospites et justiciabiles eorum in salariis exigendis non gravare, res et membra et familiares suos servare; suum et ecclesie Parisiensis commodum, pro posse, viis licitis procurare, secreta capituli nemini revelare. Sic me Deus adjuvet et hec ejus sancta euvangelia. 

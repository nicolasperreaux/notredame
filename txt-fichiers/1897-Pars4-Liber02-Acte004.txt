... In primis prefatus dominus episcopus dicit de voluntate nostra, quod numquam dixerat coram gentibus regium parlamentum tenentibus, nec alibi dici seu proponi fecisse recolebat, quod in decanum et capitulum predictos singularesque ipsius capituli canonicos et personas juridicionem haberet. Sed, si aliquis advocatorum seu procuratorum ipsius episcopi dixit hoc seu proposuit, illud dictus episcopus non advoavit nec advoat, nec habuit ratum seu gratum nec habet; pronunciatio quam cum concernit juridictionem et remissionem subditorum, et quod, temporibus quibus in capitulo et ecclesia conversatus extitit, scilicet per viginti sex annos et amplius, vidit et audivit dictos decanum et capitulum, ipsiusque capituli singulares personas se tenere et gerere publice pro exemptis a juridictione ipsius episcopi predecessorumque suorum, episcoporum Parisiensium, et quod pro talibus communiter se tenebant et gerebant; item, quod dictis temporibus, scilicet per viginti sex annos et amplius, vidit quod omnes et singuli de choro Parisiensis ecclesie... ac ceteri familiares decani et capituli ac canonicorum singularumque personarum dicti capituli se tenebant publice pro exemptis a juridictione episcopi Parisiensis predecessorumque suorum, episcoporum Parisiensium, et pro talibus communiter se tenebant; sic tamen quod, si etiam in presenti delicto, in juridictione dicti episcopi commisso, aliave de causa aliquem seu aliquos de choro dicte ecclesie seu de familiaribus antedictis capi seu arrestari, citari vel vocari contingeret per officialem curie Parisiensis, servientes seu gentes alias episcopi memorati, reddi et restitui consueverunt incontinenti deseu cujus erant familia, seu gentibus eorumdem, ad eorum simplicem requisitionem, pro justitia coram eis et per eosdem, de ipsis existentibus de choro, ut premissum est, ac ceteris familiaribus facienda. Item, quoad pannos deauratos et sericos, qui fuerunt in dicta ecclesia Parisiensi, in exequiis felicis recordationis domini Johannis, pape vicesimi secundi, et Guillelmi de Sancta Maura, quondam Francie cancellarii, ordinamus et pronuntiamus, quod restituantur fabrice dicte ecclesie, et quod tales panni et alii quicumque, qui de cetero deferantur ad dictam ecclesiam, sint dicte fabrice, et quod accipiantur et leventur per illos duos magistros fabrice, canonicos Parisienses, qui sunt et erunt deputati pro dicta fabrica, unum scilicet per episcopum et alium per decanum et capitulum predictos, vel per deputatos a dictis duobus magistris, convertendi in utilitatem dicte fabrice, et quod sic imperpetuum observetur. Item, ordinamus et pronuntiamus, quod cerei seu torchie, quos contingeret offerri in obsequiis corporum presentium seu representatorum, in brochiis vel alias, ante imaginem beate Marie, juxta eam, circumquaque eam, et in honorem ipsius ymaginis que est circa introitum chori, a parte dextra inferiori ipsius chori, erunt semper dicti domini episcopi. Item, ordinamus et pronuntiamus, quod omnes torchie et omnia luminaria existentes seu existentia in altare, scilicet in parte superiori, in capicio, a magno pillare juxta pennam, usque ad aliud pilare, circumcirca magnum et parvum altaria, ac etiam super duo hostia tranversalia dicti capicii, sive sint in brochiis ibi existentibus sive alibi, in loco tamen predicto, erunt semper dicti episcopi. Item, ordinamus et pronuntiamus, quod torchie seu cerei, qui vel que offerentur extra funeralia in altum, desuper ymaginem beate Marie virginis, ubi sunt suspense camisie, prope pulpitum ubi cantatur evangelium, erunt semper dicti domini episcopi. Item, ordinamus et pronuntiamus, quod capicerius cereos et luminaria, quos et que ponet in anniversariis defunctorum, tociens quociens ponet, eos et ea reportabit, sicut reportat plura alia in dicta ecclesia, de quibus habet certum emolumentum. Item, ordinamus et pronuntiamus, quod capicerii debeant dare singulis capellanis, quando volunt celebrare missas suas in altaribus suis, unam candelam, de quibus dantur tres pro uno denario; omnes vero candelle, ubicumque offerentur in ecclesia Beate Marie, sunt episcopi Parisiensis, sicut in Pastorali continetur . Item, ordinamus et pronuntiamus, quod, si in platea, infra gradus per quos ascenditur ad magnum altare, licet sit seu dicatur capitium, aliqui cerei in candelabris ponantur, in parte inferiori, super tumbis deffunctorum, pro eorum anniversariis, per amicos vel executores deffunctorum vel alios quoscumque, et non in superiori parte, ipsi cerei et luminaria erunt capituli, pro ipsis canonicis, presbiteris Parisiensibus et vicariis deservientibus majori altari, tam presentibus quam absentibus; sed, si capicerius eos et ea ponat, tociens quotiens eos et ea ponet, eos et ea reportabit. Item, ordinamus et pronuntiamus, quod omnes torchie et luminaria que fuerunt in dictis exequiis, tam corporis presentis quam representati, et tam supra pennam quam etiam in choro dicte ecclesie et extra chorum et in ipsius ecclesie qualibet parte, in quocumque loco seu locis, de quibus superius expressa mentio pro dicto episcopo non habetur, erunt capituli, pro canonicis, presbiteris et vicariis majori altari in dicta Parisiensi ecclesia deservientibus, distribuendis inter ipsos, tam presentes quam absentes, et quod de cetero tales torchie... erunt capituli. De luminari autem quod consuetum est poni in dicta ecclesia Parisiensi, in militiis filiorum regum et baronum, cum de hoc plane non fuerimus informati, supersedimus ad presens, reservantes nobis potestatem ordinandi de ipsis. De juridictione autem ecclesie Parisiensis, dicimus et ordinamus, quod a primo inferiori gradu per quos ascenditur ad magnum altare, et circumcirca magnum et parvum altaria, infra tamen clausuram que ibi est, et non extra, tota juridictio est et erit domini episcopi supradicti. In via autem juxta ipsos gradus, per quam itur de uno hostio ferreo ad aliud hostium de transverso, erit preventio inter episcopum et capitulum, ut qui in dicta via primo pervenerit, ille habeat juridictionem; si vero simul concurrerint, simul juridictionem habebunt. A via autem antedicta existente inter duo hostia exclusive, versus chorum, et in choro, et in omnibus ei singulis dicte ecclesie partibus specialiter et expresse episcopo non reservatis, correctio et pugnitio ac etiam omnimoda juridictio delinquentium, tam clericorum quam laicorum, ad ipsos decanum et capitulum spectat et spectare debet. Item, ordinamus et pronuntiamus, sicut in Pastorali continetur, scilicet quod super custodia ecclesie Parisiensis in vigilia et nocte assumptionis beate Marie virginis, et statuimus quod, in dictis vigilia et nocte, custodia ipsius ecclesie et justitia delinquentium tunc in eadem ad dictum solum episcopum pertinet, excepto dumtaxat choro dicte ecclesie; hoc addito, quod servientes dictorum decani et capituli, deputati ab eisdem tunc ad custodiendum claustrum et eorum partem parvisii ad eos pertinentem, possunt etiam armati facere transitum, eundo et redeundo tantummodo, per dictam ecclesiam ad claustrum et ad parvisium et etiam ad chorum; non tamen quod dictam ecclesiam tunc custodiant, nec etiam aliquem in eadem capiant, nec aliquam etiam tunc justitiam exerceant, excepto choro, in quo dicti servientes capituli et etiam proprii servientes canonicorum poterunt ad dictum chorum accedere, causa visitandi et custodiendi canonicos ei alios tunc divino servicio mancipatos; hoc etiam addito, quod, si contingeret aliquem de choro vel de familia capituli vel canonicorum tunc in dicta ecclesia delinquere, episcopus vel servientes ejus non propter hoc justiciabunt predictos, sed solum capitulum et canonici predicti; et, si contingeret quod, propter hujusmodi delicta, eos caperent, ipsos incontinenti, cum fuerint requisiti, tenebuntur reddere dictis decano et capitulo et canonicis antedictis, et per eos justicientur in universis. Item, ordinamus et pronuntiamus, quod episcopus Parisiensis habeat jura consueta in dicta ecclesia, videlicet sedem suam et jus de celebrandis synodis suis in eadem et de gradationibus faciendis, et ordinibus conferendis et aliis omnibus que ad ordinem pontificalem spectant, et que Parisienses episcopi, ratione ordinis pontificalis, facere consueverunt. De gradibus autem per quos descenditur de ecclesia in curiam episcopi, seu officialis sui, ordinamus et pronuntiamus, quod super ipsis gradibus episcopus juridictionem exercere valeat, et malefactores capi facere, quociens casus se obtulerit et sibi placuerit, excepto quod gentes capituli lusores ad taxillos amovere seu amoveri seu significari facere poterunt, secundum quod casus requiret, et idem poterunt facere gentes dicti domini episcopi. De oblationibus autem in massa, ac ymaginibus aureis et argenteis, et figuris quibuscumque, que fient in dicta Parisiensi ecclesia, dicimus et ordinamus, quod tales oblaciones sunt et esse debent fabrice ecclesie Parisiensis, exceptis dentibus et filis aureis et argenteis, si qui ponantur vel offerantur in dicta ecclesia, qui erunt dicti domini episcopi, et exceptis cordibus aureis et argenteis, si qua offerantur ibidem, que dividentur inter dominum episcopum et fabricam communiter. De insula autem Secane que vocatur insula Beate Marie, et primo de emolumentis curanderiorum telarum in ipsa insula, dicimus et pronuntiamus et declaramus, quod episcopus habere debet, et sic consuevit, omnia emolumenta curanderiorum telarum, a superiori parte ipsius insule versus eampos, usque ad certos gradus deversus Sanctum Bernardum, transversaliter vicum Mortalerie, et capitulum in residuo dicte insule. Et intendimus personaliter accedere ad dictam insulam, et eam cum ipsis plateis subjicere oculis nostris; et post in ea faciemus poni metas seu bonnas, et declarabimus melius et plenius que fuerint declaranda. De emolumentis autem pascuorum animalium in dicta insula depascentium, etc., potestatem ordinandi penes nos reservavimus et reservamus. De falcatione autem herbe ipsius insule, dicimus et pronuntiamus, quod ad dictos decanum et capitulum solos et in solidum pertinet. De juridictione vero dicte insule dicimus, pronuntiamus et ordinamus ipsam in rebus dumtaxat in quibus pronuntiavimus et ordinavimus, et mettas seu bonnas ponemus, et declarabimus emolumenta curanderiorum telarum ad dominum episcopum pertinere, ad ipsum etiam dictam juridictionem pertinere debere; in omnibus autem aliis rebus et casibus dicimus et pronuntiamus, quod jurisdictio omnimoda ad dictos decanum et capitulum pertinebit. Tamen de emolumentis pascuorum animalium in dicta insula depascentium, etc., potestatem ordinandi penes nos reservavimus et reservamus, ut superius est expressum. Item, de modo scribendi decano et capitulo per dictum episcopum, quando confert prebendam Parisiensem, ordinamus quod sic fiat: Guillelmus, Dei gratia, Parisiensis episcopus, dilectis nobis in Christo decano et capitulo Parisiensi, salutem in Domino. Cum contulerimus, etc., mandamus quatenusr rectptatur, etc. Hec autem omnia supradicta ordinavimus, pronuntiavimus et declaravimus in pleno capitulo Parisiensis ecclesie, ad sonum campane congregato, loco et hora consuetis, presentibus... anno Domini millesimo ccc xxxv, indictione v, mensis novembris die v, pontificatus sanctissimi patris et domini nostri, domini Benedicti, divina providentia pape xIIi, anno i, presentibus, etc.

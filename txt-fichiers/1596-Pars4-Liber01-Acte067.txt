Universis presentes litteras inspecturis, Parisiensis et reverendi patris domini Ancheri, cardinalis archidiaconi Parisiensis, officiales, salutem in Domino. Noverint universi quod, in nostra presentia personaliter constitutus, Thomas dictus le Gorpil, taillator sive scissor pannorum illustrissimi regis Francie, asseruit quod reverendus pater Ranulphus, Dei gratia Parisiensis episcopus, quandam peciam terre arabilis in uno tenenti, continentem tria arpenta et unum carterium vel circiter, que ipse reverendus pater habebat, tenebat et possidebat, nomine ecclesie sue Parisiensis, in terra, jurisditione ac dominio ejusdem Parisiensis episcopi, sitam ultra portam Sancti Honorati, retro domum predicti Thome, que quidem domus quondam fuit, cum jardinis ad ipsam pertinentibus, defuncti Stephani de Nemore, contiguam, ex uno latere, terre memorati dicti domini Parisiensis episcopi, ex altero latere, terre Sancti Honorati, et, a parte superiori, terre Ade Bourdon, civis Parisiensis, et, a parte inferiori, muris jardinorum domus predicti Thome, eidem Thome suisque heredibus seu causam ab ipso habentibus et habituris, pensatis utilitate et commodo ecclesie dicti domini Parisiensis episcopi, habito super hoc bonorum consilio, tradiderat et concesserat ex nunc in futurum possidendum ab ipso Thoma ejusque heredibus, pro quatuor libris, quindecim denariis Parisiensibus annui capitalis census, habendis et percipiendis a dicto domino episcopo ejusque successoribus Parisiensibus episcopis, quolibet anno, ad festum sancti Remigii, super predicta pecia terre... Promisit etiam dictus Thomas ponere et implicare in terra predicta triginta libras Turonenses infra biennium in clausura seu aliis coustamentis... Datum anno Domini m ducentesimo octogesimo quarto, die jovis post festum beati Martini hiemalis.

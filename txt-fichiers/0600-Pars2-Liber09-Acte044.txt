Cum inter decanum et capitulum Parisiense, ex una parte, et venerabilem patrem Stephanum, episcopum Parisiensem, ex altera, orta esset materia questionis super hoc, quod ipsi decanus et capitulum dicebant ornamenta, vasa, et alias res ecclesie Parisiensis, existentiasiveexistentes in capicio ecclesie Parisiensis, pertinere ad custodiam ipsius episcopi; et ideo, cum nuper, de sex lampadariis argenteis existentibus in dicto capicio, duo lampadaria argentea amissa seu subtracta fuissent, peterent ipsi decanus et capitulum, ut dictus episcopus dicta duo lampadaria redderet aut reddi faceret; tandem super hoc compromissum fuit hinc inde in magistrum G. de Valle Grignosa, subdecanum Carnotensem, et Garnerum, archidiaconum ecclesie Parisiensis, tertio nominato, si discordes essent, scilicet Petro, precentore Senonensi. Qui subdecanus et archidiaconus concorditer pronunciaverunt in capitulo et pronunciando decreverunt, ut idem episcopus dicta duo lampadaria reddat seu reddi faciat. Actum in capitulo Parisiensi, anno Domini millesimo ducentesimo LX octavo, die jovis ante Epiphaniam Domini.

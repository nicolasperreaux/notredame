Ego Barbedaurus, Parisiensis ecclesie decanus, totumque ejusdem ecclesie capitulum, notum esse volumus presentibus et futuris, quod, cum Poncius de Gauden quasdam consuetudines, tam in ecclesia quam in grangia, quam apud Liricantum habuimus, diucius possedisset, videlicet, quod ab ecclesia candelas, quocienscumque in villa hospitaretur, ad usum suum sufficienter acciperet; in granchia vero, quamdiu ibi annona reposita esset, equitaturis, quocienscumque et quocumque secum vellet adducere, garbas ad sufficienciam sumeret; jus earum consuetudinum Philippo, domini regis marescallo, in matrimonium cum filia sua donavit; quod etiam idem Philippus aliquandiu recepit. Tandem, cum nos prefatas consuetudines ecclesie nostre et nobis iniquas penitus et perniciosas reputaremus, cum predicto Philippo hoc modo transegimus : quod tam ipse quam uxor et heredes ipsius, racione quorum predictum jus contingebat eidem, juri penitus abrenunciaverunt, sub assensu Gaufridi, filii supradicti Poncii, ad cujus feodum earumdem consuetudinum jus respiciebat; ea siquidem condicione, quod jamdictus Philippus et heredes ejus in jamdicta grangia modium unum melioris frumenti et modium unum melioris avene, ad mensuram de Pisiaus, ab inicio messium usque ad festum beati Andree, singulis annis, in perpetuum persolvendos, habebunt. Quod si, tempore determinato, hujus annui redditus non fiat persolucio, Philippus vel ejus heres, quem pretaxatum jus consuetudinum continget, a villico nostro de Liricanto, jamdicti redditus persolucionem aut per se aut per nuncium suum exposcet; et si, infra octo dies post exigenciam, poscenti non fiat satisfaccio, de rebus nostris tantum capiet, quod, sine omni emendacione seu occasione, pro equivalencia predictorum reddituum, eas licite pignori poterit obligare. Cujus transaccionis, etc. S. Barbedauri decani. S. Galteri precentoris. S. Philippi archidiaconi. S. Gratiani archidiaconi. S. Girardi archidiaconi.. Actum anno Dominice incarnacionis m c lxx vii. Datum per manum magistri Petri cancellarli.

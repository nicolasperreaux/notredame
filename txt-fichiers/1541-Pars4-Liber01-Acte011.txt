Ludovicus, Dei gratia Francorum et Navarre rex, notum facimus universis, tam presentibus quam futuris, nos infrascriptas licteras, sigillo, inclite recordationis, carissimi domini et genitoris nostri sigillatas, vidisse, formam que sequitur continentes :  Philippus, Dei gratia Francorum rex, universis presentes litteras inspecturis, salutem. Notuim facimus quod nos, oblatam nobis liberalitatem a dilecto et fideli nostro episcopo Parisiensi, pro subsidio guerre nostre Flandrensis instantis, gratam plurimum et acceptam habentes, eidem, graciosus respondendo, tenore presentium duximus concedendum : Primo quod nos monetas nostras ad statum in quo erant tempore beati Ludovici, proavi nostri, infra annum, ab instante Penthecoste inchoandum, reduci faciemus, non mutandas amplius, nisi urgente neccessitate, cum consilio prelatorum et baronum nostrorum, qua neccessitate..., iterum ad statum debitum reducentur. Item, quod omnia conquesta, a tempore retroacto usque ad tempus concessionis presencium, in feodis et retrofeodis, censivis et retrocensivis et allodiis nostris aut subdictorum suorum, tenere possit perpetuo, absque coactione vendendi vel extra manum suam ponendi aut financias prestandi nobis, pro eisdem. Item, quod similiter tenere possit possessiones, quas, pro ecclesiis aut domibus ecclesiarum parrochialium fundandis de novo vel ampliandis, extra vel infra villas, et pro cimiteriis, non ad superfluitatem, sed ad convenientem neccessitatem, acquiri contingat de cetero, ad ecclesias perpetuo remaneant, absque coactione vendendi;... et quod possessores hujusmodi possessionum ad eas dimittendas, justo mediante precio, compelli debite faciemus. Item, quod bona mobilia ecclesiasticarum personarum et clericorum clericaliter viventium non capientur, nec justiciabuntur in aliquo casu per justiciam secularem. Item, quod advocationes et recognitiones nove, que ab ecclesiarum subdictis fuerint factej, nullatenus admitentur, et factas de novo faciemus penitus revocari. Item, quod, pretextu alicujus gardie antique in personis ecclesiasticis, non impedietur ecclesiastica vel temporalis jurisdicio prelatorum. Item, quod ballivi et alii officiales nostri teneantur jurare, quod mandata sibi facta per litteras nostras pro ecclesiis et personis ecclesiasticis, absque difficultate, fideliter exequentur. Item, quod non impedientur aut inquietabuntur ecclesie super possessionibus seu redditibus emptis vel emendis in justiciis, feodis, retrofeodis aut censivis suis, quin ea, absque aliqua propter hoc prestanda financia, etiam si merum non habeant imperium, perpetuo pacifice tenere valeant et quiete. Item, quod tollantur gravamina eis per gentes nostras illata, aut nostra jam concessa statuta serventur, et ea ballivi nostri jurare teneantur se firmiter servaturos. Item, quod, si aliquod onus per Romanam ecclesiam, ad opus nostrum, predictis prelatis imponatur, durantibus terminis solutionum decimarum nobis concessarum ab eis, ad hec solutiones, pro futuris inde terminis, nullatenus teneatur; similiter nec tenebitur ad eundum vel mittendum seu redimendum pro exercitu presenti, terminis durantibus prelibatis. Item, quod non est intentionis nostre, nec volumus quod, pretextu exactionum quarumlibet, in terris dicti prelati, ex parte nostra, pro neccessitate guerrarum factarum a personis subdictis vel justiciabilibus sibi de consuetudine vel de jure, eis vel ecclesiis aut personis aliquod generetur prejudicium, vel novum jus nobis propter hoc acquiratur; sed in eisdem libertatibus et franchisiis, in quibus ante guerras inceptas erat, legitime perseveret. Item, quod, ad opus garnisionum nostrarum, bona eorum vel subditorum suorum, eis invitis, nullatenus capientur. Item, quod impedimenta et gravamina, que in feodis dicti prelati ponuntur, amoveri debite faciemus. Item, quod nichil, occasione subventionis noviter nobis concesse, levabitur ab hominibus ecclesiarum de corpore seu de manu mortua, alto et basso, ad voluntatem talliabilibus; et, si aliquid ab eis contingat exigi, id ecclesiis hujusmodi de prestando ab eis subsidio deducetur. Item, quod, si pacem vel treugam a nobis inire contingeret, quod restaret solvendum de dicto subsidio pro futuris inde terminis amplius non solvatur. Item, et quod subsidium illius, juxta ipsius concessionis tenorem, per dictum prelatum seu auctoritate ejus levabitur, nobis seu gentibus nostris ad hoc instantibus seu eciam deputatis quam cicius assignandum. Et insuper, quod pro gravaminibus sibi aut ecclesiis suis vel personis ecclesiasticis illatis corrigendis, de quibus liquebit, auditores nundum suspectos eidem, cum requisiti fuerimus, concedemus, qui, vice nostra, celeris complementum justicie super hoc prompte et fideliter exibebunt. In cujus rei testimonium, presentibus litteris nostrum apponi fecimus sigillum. Datum Parisius, die prima maii, anno Domini millesimo trecentesimo quarto.  Nos autem premissa omnia et singula, prout in suprascriptis litteris sunt expressa, rata habentes et grata, ea volumus, laudamus, approbamus, et tenore presentium, ex certa scientia, auctoritate regia confirmamus. Quod ut firmum et stabile permaneat in futurum, sigillum nostrum presentibus litteris duximus apponendum. Actum apud Vicennas, anno Domini millesimo trecentesimo quinto decimo, mense decembris.

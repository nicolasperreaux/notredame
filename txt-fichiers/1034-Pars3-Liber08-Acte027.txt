Guillelmus, permissione divina, ecclesie Parisiensis minister indignus, dilectis in Christo, de Braya et de Coscigniaco presbiteris, salutem in Domino. Cum ad instanciam venerabilium virorum decani et capituli Beate Marie Parisiensis, moneri fecerimus Symonem de Coscigniaco, militem, ballivum nobilis viri Petri de Brena, comitis Britannie, ut quendam hominem nuper captum in terra Beate Marie Parisiensis sita apud Brayam, in qua siquidem terra ecclesia Parisiensis habere dicitur omnem justiciam, quem etiam hominem prefatus Symon, tanquam ballivus dicti nobilis, detinere dicitur incarceratum apud Breyam, in prisione dicti nobilis, liberaret et restitueret in eadem terra a qua extractus fuerat, ut dicitur, minus juste; cum etiam idem homo crucesignatus sit, ut dicitur; alioquin idem miles excommunicaretur, nisi justam causam allegaverit; ad quam probandam si pretenderet, mandavimus diem sibi assignari coram nobis ad diem mercurii post cathedram Sancti Petri; nec idem ballivus eundem hominem liberavit, ut dicitur, nec die predicta coram nobis comparuit, nec pro se misit, predictam causam, si allegasset, ostensurus, scilicet probaturus coram nobis, procuratore prefati capituli contra eum coram nobis expectante; vobis mandamus, in virtute obediencie, districte precipientes, quatinus predictum militem, tamquam ballivum predicti comitis excommunicetis et excommunicatum publice denuncietis, nisi incontinenti predictum hominem restituerit in predicta terra; et quid inde feceritis, quilibet vestrum nos certificet, per appensionem sigilli sui. Datum anno Domini millesimo cc xxx octavo, die mercurii predicta.

Universis, etc... Notum facimus quod, in nostra presencia constitutus, Radulfus dictus Bouteesparre, filius Girardi Bouteesparre, majoris decani et capituli de Spedona, asseruit et recognovit quod dictus Girardus, pater suus, diu cum majoria sua tenuerat serjenteriam quamdam, que vocatur apud Spedonam la Crierie. Asseruit etiam quod dicti decanus et capitulum eundem Radulfum investiverant de serjenteria predicta, et quod dictus pater suus se in dicto capitulo deseisierat de eadem; renuncians penitus specialiter et expresse dictus Radulfus omni juri quod sibi evenisse vel obici posset ex successione paterna, et ne posset in posterum dicere quod in ea, ratione successionis paterne, jus haberet. Promisit etiam, fide data, dictus Radulfus quod quamdiu dictam serjenteriam tenuerit, quod in villa de Spedona moram faciet, vel jurisdictione dicti capituli loci predicti, et certam habebit mansionem. Promisit insuper, sub prestite fidei religione, bona dicti capituli et serjenteriam predictam bene et fideliter custodire; se, quantum ad premissa omnia et singula adimplenda, jurisdictioni Parisiensis curie spontanee supponendo. Datum anno Domini mcc sexagesimo, die sabbati post festum Omnium Sanctorum.

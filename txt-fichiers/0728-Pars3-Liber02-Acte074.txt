Universis presentes litteras inspecturis, magister Nicholaus de Senis, canonicus Parisiensis, salutem in Domino. Notum facimus quod nos recepimus a venerabilibus viris decano et capitulo quamdam domum ipsorum de Rungiaco, cum ejusdem domus pertinenciis et appendiciis, ad vitam nostram possidendas, sicut eas habuerunt venerabiles viri L. quondam decanus Parisiensis, Petrus de Boissiaco, quondam archidiaconus Bajocensis et canonicus Parisiensis, et eciam quondam Johannes, prepositus Sancti Audomari et canonicus Parisiensis, sub firma sexdecim modiorum bladi, videlicet octo modiorum boni frumenti, quatuor modiorum mistolii et quatuor modiorum ordei, solvendorum a nobis predictis decano et capitulo, annis singulis, et eciam ad firmam centum solidorum Parisiensium, solvendorum similiter a nobis eisdem decano et capitulo, annuatim, in die qua celebrabitur in ecclesia Parisiensi anniversarium predicti Johannis, quondam prepositi Sancti Audomari; ita tamen, quod nos dictam domum et ejus pertinencias et appendicias debemus tenere et possidere et eas dimittere in eque bono statu, in quo sunt ad presens, vel eciam meliori. In cujus rei testimonium, presentes litteras sigilli nostri munimine duximus roborandas. Datum anno Domini m cc lx quarto, die lune post Quasimodo, mense aprili.

Guillelmus, permissione divina Parisiensis ecclesie minister indignus, omnibus presentes litteras inspecturis, salutem in Domino. Noveritis quod dilecti in Christo filii abbas et conventus Sancti Victoris Parisiensis dederunt et concesserunt nobis et presbitero ecclesie Sancti Nicolai de Chardonneto censum et quidquid juris habebant in quadam petia terre, sita juxta poncellum Beveris, in censiva ipsorum, in Cardoneto, viginti quatuor tesias in longitudine, et decem et octo in latitudine continente, ad ecclesiam Sancti Nicolai, in ea tantummodo construendam; retinentes sibi et ecclesie sue penitus et expresse, in tota alia terra circumjacente, censum, dominium et omnimodam justitiam, que vel locus in statum alium sine assensu ipsorum non possit de cetero transmutari. Debet autem predictus presbiter Sancti Nicolai ponere fundamenta predicte ecclesie in rippa alvei Beveris, secundum longitudinem ecclesie ejusdem, et etiam de suo facere pavimentum in fundo predicti alvei, secundum longitudinem predictam; et, cum predictum pavimentum defecerit, ad monitionem predictorum abbatis et conventus, illud congrue reparare; salvo tamen jure ipsorum, quod semper habebunt et habent in predicto alveo, ad illum, cum opus fuerit, emundandum ab immundiciis. Ne vero ecclesia Sancti Victoris, propter predictam concessionem, lederetur imposterum, aut aliquod incurreret detrimentum, nos, de voluntate et assensu dicti presbiteri, dedimus et expresse quittavimus dicte ecclesie Sancti Victoris imperpetuum totam terram quam tenebamus in manu mortua in censiva dicte ecclesie, in Cardoneto; nichil in ea nobis aut successoribus nostris penitus retinentes, excepto tantummodo cimiterio benedicto, quod certis metis limitari fecimus et distingui; et quia oportet viam fieri per ante ecclesiam Sancti Nicolai usque ad Secanam, per medium cimiterium via fiet. Statuimus etiam ut presbiter predicte ecclesie Sancti Nicolai, quicumque fuerit, nullum jus parrochiale possit petere in familia Sancti Victoris, vel quacumque persona alia in eadem ecclesia commorante, occasione parrochie superius nominate. Quod si aliquis de familia dicte ecclesie Sancti Victoris uxorem et familiam in parrochia Sancti Nicolai habuerit, in ipsa familia, sicut in aliis parrochianis suis, parrochiale jus habebit. In cujus rei testimonium et munimen, presentes litteras sigilli nostri munimine fecimus roborari. Actum anno Domini mccxl tertio, mense aprili.

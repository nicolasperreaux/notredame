Omnibus presentes litteras inspecturis, officialis archidiaconi Parisiensis, salutem in Domino. Notum facimus quod, in nostra presencia constitutus, Jacobus dictus Gorgart de Mutriaco recognovit capitulum Parisiense majoriam de Mintriaco sibi concessisse, ad vitam suam solummodo ab ipso Jacobo tenendam et possidendam; pro qua majoria percipiet, quolibet anno, dictus Jacobus unum modium bladi in granchia de Moiriaco, et quatuor sextaria avene, ad mensuram Parisiensem, et duos solidos, in festo beati Remigii, pro eo quod ipse intererit receptioni censuum, et duos capones in nativitate Domini, pro eo similiter quod ipse intererit receptioni caponum tunc solvendorum. Recognovit insuper dictus Jacobus quod abonagia et investituras non faciet, seu poterit facere sine speciali mandato capituli Parisiensis, et precipue canonicorum qui percipiunt prebendas suas in loco memorato, vel sine mandato seu assensu illius seu illorum qui ad hoc, ex parte capituli et prebendariorum, erunt deputati. Verumtamen pro illis abonagiis et investituris, percipiet tale servicium quale predecessores sui percipere consueverunt. Citationes autem sive submonitiones tenetur facere, et omnia alia servicia quecumque, ratione majorie, alii majores fecerunt et facere consueverunt, qui ante ipsum Jacobum majoriam tenuerunt. Et tenetur ire dictus Jacobus super equm ad campos, in tempore messium, pro colleccione earumdem et conservacione, per duos dies vel tres et plus, si necesse fuerit, cum super hoc fuerit requisitus. Juravit insuper, etc... Datum anno Domini mcclii, mense marcio.

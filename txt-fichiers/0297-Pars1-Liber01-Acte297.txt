Resesina facta apud Bonolium prope Gonnessiam, anno Domini MCCLXX octavo, die martis post Pascha, qua die Robertus de Charronna, prepositus de Gonnessia, et Robertus Manasseri, habentes super hoc mandatum speciale per litteras a Guidone de Masero, preposito Parisiensi, resesierunt, in presentia magistri Herberti de Stampis, baillivi domini episcopi Parisiensis, et ad instantiam ipsius, granchiam domus Johannis de Hermenovilla, existentem apud Bonolium predictum, moventem de feudo domini Montis Gaii, quod feudum immediate tenet ab episcopo Parisiensi, de quodam cervo; et loco dicti cervi restituerunt agnum quendam. Quem cervum ipse R. de Charronna, prepositus predictus, violenter ceperat in granchia predicta, dicens quod illum capiebat, ratione alte justicie, eo quod cervus ille a casu qui vulgariter dicitur de espave venerat ad partes illas; et, quia rustici de Bonolio in quodam prato extra villam de Bonolio satis longe illum ceperant et occiderant, et in dictam granchiam detulerant, dicebat idem prepositus quod capiebat eum jure regis, cum rex tam in loco captionis et occisionis quam in tota villa de Bonolio altam justiciam habebat, dicti episcopi baillivo in contrarium asserente. Et cum super hoc inter dictas partes diu fuisset litigatum, cum in nullo constaret de assertione dicti prepositi, et in contrarium liquide constaret quod tota villa de Bonolio, cum omnibus ejus pertinendis, erat et movebat immediate de feodo et justitia domini Montis Gaii, movente a dicto domino episcopo, propter hoc fuit facta dicta resesina, presentibus Johanne de Hermenovilla, Johanne Dragiée, Martino de Maresiis, Baldoyno de Valle, Odone de Maresiis, Judoco Navet, Petro Meinssant, Guilloto Hoc, Johanne rectore ecclesie de Bonolio, Stephano de Atrio... Agnete la Moinesse et Margota ejus filia; item presentibus Johanne Guiborée et Johanne de Nemore, qui ad videndam dictam resesinam a domino Montis Gaii erant specialiter destinati, qui omnes fuerunt in testes ad hoc specialiter evocati.

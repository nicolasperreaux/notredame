Reverendo in Christo, patri ac domino, R., Dei gracia Parisiensi episcopo, Philippus, capicerius ecclesie Sancti Mederici Parisiensis, cum reverencia et honore, salutem. Noverit paternitas vestra reverenda, quod ego, auctoritate vestra michi per litteras vestras commissa, personaliter accessi ad ecclesiam Sancti Johannis in Gravia; et, vocatis matriculariis, videlicet Radulfo et Ysodomo, Marcello Saliente in Bonum, Nicholao dicto Pica, et magistro Guillelmo, scolas ipsius ecclesie regente, et aliis ipsius ecclesie burgensibus fide dignis, videlicet P. Mutone, Nicholao Flamigero, Lamberto de Scala, Roberto desuper Aquam, P. Gonterio, magistro Adam Mathei, diligenti inquisicione facta per me ab eis, juxta mandatum vestrum michi a vobis directum, inveni quod dominus Johannes, ipsius ecclesie rector, domum sive plateam sitam Parisius, inter domum presbiterii ipsius ecclesie et inter ecclesiam memoratam, prout ipse per juramentum suum, coram me prestitum, dixit, de bonis suis propriis emit. Et predicti matricularii et burgenses dixerunt firmiter in dicta domo seu platea, suo nomine vel parrochie supradicte, nichil reclamare; et credebant dictum Johannem, rectorem dicte ecclesie, predictam domum de bonis propriis comparasse, et adhuc obligatum esse de precio dicte domus apud Petrum Mutonem et alios creditores. In cujus rei testimonium, sigillum meum presentibus litteris apposui. Datum et actum Parisius, in dicta ecclesia, anno Domini m cc quinquagesimo nono, mense decembri.

Universis presentes litteras inspecturis, curie Parisiensis et Guillelmi, archidiaconi ecclesie Parisiensis, officiales, salutem in Domino. Notum facimus quod, coram nobis constitutus, Johannes Renardi de Taver asseruit et recognovit coram nobis quod ipse, diu est, promiserat, tactis sacrosanctis Evangeliis, decano et capitulo Parisiensi quod de cetero citationes aliquas non faceret in decanatu de Taver, nisi de consilio et mandato illius qui ad hoc, ex parte dictorum decani et capituli, esset deputatus. Asseruit etiam dictus Johannes quod ipse, post juramentum et promissionem hujusmodi, sine consilio et mandato illius quem decanus et capitulum ad hoc deputaverant, quamdam fecit citationem in decanatu predicto, et quod hoc ipsis decano et capitulo emendavit. Et juravit dictus Johannes, coram nobis, tactis sacrosanctis Evangeliis, et sub prestito juramento promisit, quod ipse stabit voluntati et ordinacioni dictorum decani et capituli de emenda. Datum anno Domini mcc lx octavo, die martis post quindenam Pasche.

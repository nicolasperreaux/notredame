Ego Robertus comes, dominus Drocarum et Braie, et Yolendis comitissa, uxor mea, notum facimus universis, presentibus et futuris, quod, cum esset controversia inter nos et ecclesiam Beate Marie Parisiensis, super hiis que habet apud Braiam, tandem, pro bono pacis, assensu Roberti, filii nostri, composuimus in hunc modum : In molendino quod habet vel habebit ecclesia Parisiensis in partibus illis, ad quod bannarii sui de Braia ire tenebuntur, habebit ecclesia duas partes, et dominus Braie terciam partem; et si plura molendina habuerit ecclesia, ad melius ire tenebuntur bannarii sui; dominus autem Braie nichil habebit in altero, cum illud possit sufficere. Et si molendinum non habuerit ecclesia nisi parcionarium, similiter erit de parcionario. De omnibus proventibus et de justicia molendini vel molendinorum, ad quod vel ad que ire tenebuntur bannarii ecclesie, similiter habebit ecclesia Beate Marie Parisiensis duas partes, et dominus Braie terciam partem; ita etiam quod, si serviens ecclesie vel domini Braie vel alius invenerit bannarium ecclesie ad aliud molendinum euntem vel redeuntem, eum capiet; et in molendino per servientem ecclesie et per servientem domini Braie judicabitur, hoc modo : si ille qui eum cepit ydoneum testem habuerit super forefacto, cum juramento sui et illius, tres solidos solvet pro emenda et multuram, de quibus duas partes habebit ecclesia, et dominus Braie terciam partem; si vero testem non habuerit, per juramentum suum accusatus liberabitur. Quod si, cessante molendino ecclesie, ad aliud molendinum bannarios suos ire contingerit, secundum quod serviens ecclesie cum consilio servientis domini Braie sibi viderit expedire, de proventu pertinente ad ecclesiam et ad dominum Braie, duas partes habebit ecclesia et dominus Braie terciam partem. Si eciam servientes domini Braie bona fide in alio molendino competenter majus commodum ecclesie reppererint, dummodo non sit domini Braie, requisito serviente ecclesie, ad illud ibunt bannarii ecclesie, molendino ecclesie cessante; et, de proventu pertinente ad ecclesiam et dominum Braie, duas partes habebit ecclesia et dominus Braie terciam partem. In omnibus expensis molendini vel molendinorum, in quo vel in quibus dominus Braie sumet terciam partem, ponet dominus Braie terciam partem, quociens erit necessarium, ecclesia vero duas partes. Si molendinum aut partem vel partes molendini vel molendinorum ab alio vel ab aliis conduxerit ecclesia vel ad firmam receperit, quod cum consilio domini Braie vel servientis ejus facere tenetur, dominus Braie terciam partem ponet, et ecclesia duas partes; et sumet dominus Braie terciam partem proventuum, et ecclesia duas partes. Et, si alibi invenerit serviens domini Braie commodiorem firmam vel locationem, illam tenebit ecclesia, dummodo non sit domini Braie. Preterea, in terra Beate Marie, apud Braiam, justicia, et in domibus et extra, plenarie est ecclesie, et sanguis et latro et rotagium et foragium et omnis justicia. De salinariis vero et merceriis, composuimus in hunc modum, videlicet : quod de omnibus redditibus eorum et forefactis medietatem habebit ecclesia, et dominus Braie alteram medietatem; et de redditu gallinarum, quas regratarii debent, et de forefactis eorum, habebit ecclesia medietatem, et dominus Braie alteram medietatem. Forefacta vero eorum in communi curia levabuntur, pro omnibus hiis, in quibus ecclesia et dominus Braie participes sunt. Serviens ecclesie domino Braie prestabit juramentum fidelitatis observande; et ejus serviens, ecclesie, quociens fiet permutatio alicujus servientis ecclesie vel domini Braie. In terra vero ecclesie, nec dominus Braie nec alius extra domum poterit stallum levare. In domibus et in fenestris domuum suarum, poterunt hospites ecclesie panem vendere qualibet die et in die fori, nec inde teloneum habebit dominus Braie. In quacunque terra fuerit apud Braiam, mina, extra vel infra bangleucam, ecclesie est, et minagium est ecclesie; ubicunque facta fuerit vendicio bladi a nona hora diei mercurii usque ad horam primam diei veneris, ecclesie est minagium. In quacunque terra falsa mina reperta fuerit et quandocunque, justicia est ecclesie. Serviens ecclesie minam talliabit, et inde sextarium vini habebit; nec ad eam mensurabitur, antequam tradita sit servienti ecclesie et ab eo approbata. Similiter ecclesia habebit teloneum in foro domini Braie, de quolibet animali empto vel vendito, a nona hora diei mercurii usque ad horam primam diei veneris. Teloneum lane crude, videlicet non in filo, est ecclesie, et teloneum merrennii operati vel non operati est similiter ecclesie, in quacunque terra vendita sint, a nona hora diei mercurii usque ad horam primam diei veneris, excepto quod scriptum est de merceriis et cifis de madre. Justicie sunt ecclesie de quibuscunque rebus. Teloneum suum est et minagium, salvo eo quod scriptum est de salinariis et de merceriis et regratariis. Si serviens ecclesie inveniet hominem qui portet redditus ecclesie, ad presens forefactum ipsum capiet, et emendabit ecclesie; et, si portet redditus ecclesie, serviens ecclesie eum sequi poterit usque ad bangleuam; et, si poterit, eum capiet; et, quando eum ceperit, si forefactum recognoverit, ipse ecclesie redditus reddet, et ecclesie emendabit forifactum; et, si non confiteatur, per sacramentum suum se liberabit. Apud Braiam, in terra Beate Marie, has corveias habebit tantummodo dominus Braie : de unoquoque homine habente bestiam trahentem ad carrucam, ter in anno habebit dominus Braie corveiam, in unaquaque saison, una die; et qui bestiam trahentem ad carrucam non habuerit, nichil persolvet pro corveiis illis. Dominus autem Braie, pro singulis carrucis duos denarios dabit servientibus carrucarum. Et preterea, omnes hospites de Braia ecclesie insimul, propriis expensis suis, singulis annis, adducent triginta septem modios vini, de Villa Nova Sancti Georgii usque Braiam, ad cellarium domini Braie, ad modium Ville Nove; et ab initio vindemiarum usque ad quindenam beati Dyonisii, adducetur vinum determinatum, et ex tunc non tenebuntur adducere eo anno. Serviens domini Braie submonebit hospites Beate Marie de corveia vini, et, crastina die, poterunt remanere ad preparandum se; tercia vero die, ibunt ad corveiam, et si presto invenerint vinum, die illa adducent illud; sin autem, liberi a corveia vini, de tot modiis pro quot fuerint submoniti, usque ad annum revertantur. Item, nec domino Braie nec servientibus ejus culcitras accommodare tenebuntur hospites Beate Marie. Item, meta que dividit terram ecclesie a terra domini Braie, que communi assensu posita est, a neutra parcium poterit submoveri. Item, hospites ecclesie bannum quod dominus Braie habet apud Braiam de vino vendendo quolibet anno, per tres menses nominatos, observare tenebuntur. Ad communem clausuram ville, de suo ponere tenebuntur hospites ecclesie racionabiliter, sicut alii homines ville, per videnciam et per manum servientis ecclesie. Debent eciam hospites ecclesie armaturas habere competentes, sicut alii homines ville, et, cum armis illis, ire cum domino Braie vel cum servientibus ejus in chevalchiam, vel in alias necessitates ejus, cum communi ville, ita quod ipsa nocte ad hospicia sua possint reverti; et, si de hoc forifacerent, emendarent ei; et si negaverit quis se audisse clamorem vel submonicionem, juramento suo liberabitur. Pro hiis corveiis, que nominate sunt in presenti carta, quas tenentur facere homines ecclesie de Braia domino Braie, dominus Braie, si ipsi capti fuerint ab aliquo vel detenti, vel modo quolibet impediti, tenetur eos requirere et juvare bona fide, sicut alios homines Braie. Tenetur eciam quilibet hospitum ecclesie reddere servienti domini Braie, singulis annis, in crastino natalis Domini, unum tortellum vel unum obolum pro tortello, si maluerit hospes; et hospites ecclesie habebunt omnia aesamenta ville, sicut alii homines de villa. Si aliquis hospitum de Braia ecclesie, a prima die adventus Domini usque ad natale Domini, inventus fuerit extra Braiam, adducens boscum cum quadriga vel cum summario, tenetur reddere denarium unum servienti domini Braie, sine emenda; et si inventus fuerit afferens ad collum, tenetur reddere unum obolum, sine emenda. Et sciendum est, quod circata ista non poterit fieri, nisi in adventu Domini et una sola die. Si vero hospites ecclesie venerint de bosco de Quocigni, nichil reddent, et de hoc credetur eis, pro interposicioné fidei sue. Hospites ecclesie debent faceré fidelitatem domino Braie, cum communi ville, quociens mutabitur dominus Braie, et sicut alii homines ville. Debent eciam hospites ecclesie excubias ville per ordinem, sicut alii homines ville. Habet eciam ecclesia pictavinam in teloneo bladi, in foro domini Braie, videlicet, de quolibet sextario empto, pictavinam unam. Quicunque autem de villa Braie bladum emerint, non causa mercature, illis quitat ecclesia pictavinas illas in perpetuum. Quicunque autem emerit bladum ad seminandum, infra decimariam Braie, nichil solvet pro blado illo. Mensure vini in terra de Braia ecclesie sunt domini Braie, quas serviens ejus capere poterit, cum voluerit, vocato serviente ecclesie ad illas capiendas. Set si serviens ecclesie vocatus non ierit, vel si inventus non fuerit, vocatis duobus de hospitibus ecclesie, et si vocati non ierint, poterit illas capere sine illis; et, si false fuerint, emenda erit domini Braie. Si autem non credatur servienti ejus, quod illos vocaverit, per juramentum suum ei credetur, quod illos vocaverit; quod si jurare noluerit, mensuram reddet; et in pace remanebit ille cujus erat mensura. Omnes aubani de terra de Braia ecclesie sunt domini Braie : set, si in terra ecclesie forisfecerint, justicia est ecclesie; si ad presens forisfactum capti fuerint, vel si forisfactum appareat, et in villa Braie judicabuntur. Hospites ecclesie, si submoniti fuerint pro hiis que debent, de quibus mencio facta est in hac carta, submonicionem domini Braie vel servientis ejus non omittant; et, si serviens ecclesie eos prius submonuerit, et si de hoc forisfacerent, emendarent ei. Judeos non potest habere ecclesia in terra sua apud Braiam. Item, nec furnum ecclesie tenentes, pro furno ecclesie calefaciendo, nec homines terre ecclesie, per bannum ad boscum domini Braie emendum, ire tenebuntur. De unoquoque vendente, ciffum ligneum habet ecclesia Parisiensis, unum per annum, apud Braiam, in foro domini Braie, et in ciffis de madre nichil habet ecclesia. De illis qui vendunt scutellas, habet ecclesia singulis mercatis unam scutellam de unoquoque; et si alicui residuum fuerit de scutellis in aliquo mercato Braie, de quibus solutum fuerit teloneum, pro illis residuis de cetero quicquam reddere non tenebitur. De vendentibus palas vel furcas, singulis annis habet ecclesia palam vel furcam de unoquoque. Conductus fori est domini Braie, quocunque duxerit vel fecerit forum suum, salvo jure ecclesie in hiis que scripta sunt in hac carta. Quocumque dominus Braie duxerit vel fecerit forum suum, omnia que ecclesia habebat in foro illo ubi prius situm fuerat, habebit eadem ecclesia Parisiensis ubi ductum vel factum fuerit in posterum. Quod ut ratum sit et firmum, presentem paginam sigillorum nostrorum apposicione confirmavimus. Actum Parisius, anno ab incarnacione Domini m cc octavo, mense januario.

Bartholomeus, miseratione divina Parisiensis ecclesie minister indignus, omnibus presentes litteras inspecturis, salutem in Domino. Notum facimus quod, cum reverendus predecessor noster, felicis memorie Willermus, quondam Parisiensis episcopus, de proventibus decanatus Sancti Germani Autissiodorensis Parisiensis viginti octo libras Parisienses annui redditus, de assensu decani et capituli ejusdem ecclesie, subtraxisset, nos, de assensu predictorum decani et capituli, necnon et clericorum ejusdem ecclesie, de illis viginti octo libris ita ordinavimus : statuentes ut quilibet canonicorum residentium in eadem ecclesia triginta solidos, quilibet vero canonicorum non residentium decem solidos, et matricularii ejusdem ecclesie triginta solidos, de illis viginti octo libris percipiant annuatim. Residuum vero earum cedet in distributione chori ecclesie supradicte; et eas tenebitur decanus dictus solvere annuatim infra assumpcionem beate Marie; et incepit terminus in assumpcione beate Marie nuper transacte. De octoginta autem et quatuor libris, quas decanus Sancti Germani recepit per tres annos, a tempore quo facta fuit dictarum viginti octo librarum subtractio, taliter ordinavimus; quod in reddituum emptionem convertantur ad faciendam distributionem in ea portione que superius est expressa, et eas debet reddere dictus decanus infra instantem Ascensionem, vel ante, si interim possint inveniri redditus in quorum emptione commode convertantur. Actum anno Domini millesimo ducentesimo vicesimo quinto, mense decembri.

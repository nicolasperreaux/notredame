Odo, Dei gratia Parisiensis episcopus, omnibus presentes litteras inspecturis eternam in Domino salutem. Noverint universi quod nos ecclesiam Beati Marcelli considerantes, ex canonicorum absentia, suo pene servitio et potissimum consilio destitutam, et tam mortuis quam vivis ipsius ecclesie benefactoribus in posterum providentes, de speciali voluntate summi pontificis et utriusque capituli, Parisiensis videlicet et Beati Marcelli, assensu, cum prudentibus viris habita deliberatione, statuimus ut quicumque de cetero in eadem ecclesia canonicus instituetur, per VIII menses scilicet vel xxxn septimanas, continue vel per partes, ibidem residere et in propria persona tenebitur ecclesie deservire; ita quod dies illa, qua canonicum villam ingredi vel exire contigerit, nisi alicui horarum interfuerit, in residentia minime computabitur. Quolibet autem aliorum dierum residentie sue, alicui trium horarum, matutinis videlicet aut majori misse seu vesperis, tenebitur interesse, nisi egritudine vel minutione impediatur; alioquin dies illa non debebit sub tempore residentie comprehendi. Si vero residendam VIII mensium, ut distinctum est, non fecerit, de prebendasua nichil ultra summam xx solidorum accipiet, preter distributiones cotidianas quibus presens affuerit. Postquam autem canonicus semel per VIII menses residentie tempus expleverit, si peregrinari vel studere voluerit, canonici residentes vel major pars ipsorum eidem dare licentiam debebunt, et ipsum a scolis aut peregrinatione prohibere non poterunt, sed de mora peregrinationis aut studii, prout videbitur competens, ordinabitur. Scolarem tamen bona fide, quando viderint expedire, capitulo aut majori parti canonicorum residentium revocare licebit; et si revocatus infra tempus competens assignatum redire noluerit, ex tunc eum foraneum reputabunt, nisi eis de rationabili impedimento constiterit. Licentia autem manendi in scolis nulli concedatur, nisi resideat, vel pro residenti habeatur. Si vero capitulum in danda seu deneganda studiorum licentia, vel in revocatione studentium excederet, ad Parisiensem episcopum excessus hujus correctio pertineret. Verum tam nos quam successores nostri Parisienses episcopi, duos de canonicis ejusdem ecclesie ad obsequium nostrum, si voluerimus, poterimus evocare, qui, licet in propria persona ecclesie non serviant, suarum tamen integre fructus percipient prebendarum, quamdiu nostro vel successorum nostrorum obsequio fuerint mancipati; exceptis cotidianis distributionibus, quas nec ipsi, neque peregrinantes, neque scolares canonici percipient. Qui vero de mandato ecclesie erit in negotio ecclesie, pro residenti habebitur, et nichilominus percipiet distributiones cotidianas. Obsequium autem intelligimus episcopale, equitare cum episcopo, esse officialem ejus, vel ad servitium episcopi morari in domibus suis Parisiensibus , vel mitti ad sedem apostolicam. Cum vero causa studiorum, peregrinationis, aut episcopalis obsequii, aliquem de canonicis absentem esse contigerit, canonicus providebit ecclesie ydoneum vicarium , sine mora, cui dabit xx solidos ad minus per annum, preter distributionem que fiet vicariis. Verum de foraneorum prebendis, vicario primitus a canonicis residentibus instituto, quicquid de fructibus illarum prebendarum residuum fuerit, canonicis , sacerdotibus et vicariis et aliis clericis de choro, qui, secundum quod ordinabitur a canonicis, servitio interfuerint, distribuetur in hunc modum, quod canonici et sacerdos majoris altaris ebdomadarius, sive sit canonicus sive non canonicus, duplam portionem , reliqui vero sacerdotes et reliqui vicarii simplam accipient, clerici autem de choro dimidiam simple. Hanc itaque institutionem se firmiter servaturos singuli canonicorum instituendorum, in institutione sua, juramenti religione firmabunt, et quod eam nec per se nec per alium infringere procurabunt. Institutus etiam canonicus non prius in choro seu capitulo recipietur ab aliis, aut fructus percipiet prebendales, donec in capitulo juraverit hec omnia se firmiter servaturum. Preterea decanus Beati Marcelli et capitulum hoc se juraverunt bona fide similiter servaturos. In hujus itaque rei perpetuam firmitatem, presentem paginam sigilli nostri munimine fecimus roborari, et preterea, in hujus facti testimonium et consensum, Hugo decanus‘et capitulum Parisiense suum sigillum, et capitulum Beati Marcelli similiter suum sigillum huic fecerunt apponi. Actum anno incarnati Verbi MCCV, pontificatus nostri anno vin.

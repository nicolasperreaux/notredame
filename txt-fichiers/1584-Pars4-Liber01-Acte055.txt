Omnibus presentes litteras inspecturis, Johannes et Petrus, ecclesie Parisiensis archidiaconi, salutem in Domino. Noverint universi nos litteras reverendi patris Reginaldus, Dei gratia Parisiensis episcopi, vidisse sub hac forma :  Reginaldus, miseratione divina Parisiensis ecclesie minister indignus, universis presentes litteras inspecturis, salutem in Domino. Notum facimus quod, cum deffunctus Adam dictus Bigue, quondam civis Parisiensis, ob remedium animarum ipsius et Florie, uxoris sue, preceperit institui quandam capellaniam in ecclesia Beate Marie Parisiensis; ad opus cujus capellanie, tam dictus deffunctus quam dicta Floria, quam Petrus dictus Mouton et Petrus dictus Bourdon, executores testamenti dicti defuncti, una cum defuncto Johanne de Barris, quondam canonico Parisiensi, coexecutore ipsorum, emerunt et acquisierunt in terra et dominio nostro res inferius annotatas, videlicet : sex libras Parisienses augmentati census, sitas, ut dicitur, Parisius, super quadam domo cum quadam platea sita, ut dicitur, retro dictam domum, que fuit, ut dicitur, defuncti Johannis dicti ad Onera, piscatoris, in vico Sancti Germani Autissiodorensis Parisius, oneratas, ut dicitur, in quatuor denariis et obolo capitalis census, nobis annuatim a capellano dicte capellanie, quicumque pro tempore fuerit, persolvendis; item, centum et duos solidos Parisienses augmentati census, sitos, ut dicitur, super duabus domibus contiguis sitis, ut dicitur, in Cultura nostra, in vico qui tendit de Castro Festu ad ecclesiam Sancti Eustachii Parisiensis, inter granchiam que fuit defuncti Antoul et granchiam Reginaldi dicti de Vicecomitatu, clerici; et viginti alios solidos Parisienses augmentati census super quadam alia domo, sita, ut dicitur, in vico Castri Festuci, que fuit, ut dicitur, Roberti de Chambiaco. De quibus sex libris et duobus solidis augmentati census dictus capellanus dicte capellanie, quicumque pro tempore fuerit, nobis solvet annuatim duos solidos Parisienses capitalis census. Item, sexdecim solidos augmentati census super quadam domo, sita Parisius, in vico qui dicitur Campus Floridus, prope Sanctum Honoratum, contigua domui Petri de Monte Leterico, clerici; item, sexaginta domo, sita Parisius, in vico Furni, contigua domui Henrici de Mombouin, ex una parte, et domui Johannis pilicerii, ut dicitur, ex altera, onerata in duodecim denariis capitalis census, quam domum tenet, ut dicitur, Thomas dictus Megret; item, quadraginta et unum solidos Parisienses annui redditus, incrementi census, sitos, ut dicitur, super tribus domibus, sitis, sibi invicem contiguis, in buto vici per quem itur ad Nigellam; et quandam donium contiguam predictis domibus, sitam, ut dicitur, inter domos predictas, et domui Richardi le tapicier. Qui quadraginta et unus solidi incrementi census et domus predicta onerati sunt, ut dicitur, in duodecim solidis et tribus denariis Parisiensibus augmentati census. Nos, ad petitionem bonorum, considerantes dicti defuncti pium propositum, volumus et concedimus quod capellanus ejusdem capellanie, qui pro tempore fuerit, perpetuo teneat et possideat in manu mortua, et singulas antedictas. Et promittimus quod contra premissa imposterum nullatenus veniemus; tali modo, quod nos et successores nostri, ratione concessionis hujusmodi manus mortue, habebimus et percipiemus quatuor libras Parisienses annui redditus super predictis sex libris Parisiensibus augmentati census, sitis super domo et platea supradictis, annuatim, pre omnibus aliis, quatuor terminis Parisius consuetis; salvis tamen nobis et successoribus nostris omni jure, jurisdictione et justitia in rebus predictis; preter hoc quod ipsum capellanum predicte capellanie, quicumque pro tempore fuerit, nos vel successores nostri non poterimus compellere ad vendendum aut extra manum suam ponendum res predictas vel quamlibet de premissis. Hec autem acta sunt de consensu et voluntate dicte Florie et predictorum Petri Mouton et Petri Bourdon, executorum ejusdem defuncti. In cujus rei testimonium, presentes litteras sigilli nostri munimine fecimus roborari. Datum anno Domini mcc quinquagesimo quinto, mense mayo.  In cujus rei testimonium, nos predicti archidiaconi presentibus litteris sigilla nostra duximus apponenda. Datum anno Domini millesimo ducentesimo quinquagesimo quinto, mense junio.

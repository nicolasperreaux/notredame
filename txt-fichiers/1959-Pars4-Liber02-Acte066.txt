Omnibus presentes litteras inspecturis, officiales Johannis, Petri et Gaufridi, archidiaconorum ecclesie Parisiensis, salutem in Domino. Notum facimus quod, in nostra presentia constituti, Johannes dictus Patronart, Adam de Grigiaco, Hugo dictus Trebuchet, Guiardus Moyssi, de Soysiaco, Petrus Moyssi et Avelina, ejus uxor, recognoverunt in jure, coram nobis, quod reverendus pater Reginaldus, Dei gratia Parisiensis episcopus, ipsos Johannem, Adam de Grigiaco, Guiardum, Petrum et eorum uxores, Hugonem Trebuchet et duas sorores ipsius, scilicet Philippam et Emenjardim, necnon et omnes liberos eorum, in instrumento manumissionis contentos, manumiserat sub modis et condicionibus sub quibus sunt homines de Villa Cereris manumissi. Pro qua manumissione tenentur predicte persone, et promiserunt, fide in manu nostra prestita corporali, se soluturos domino Parisiensi episcopo vel ejus mandato summas pecunie infrascriptas, videlicet : quilibet pro rata sua medietatem ad instans festum sancti Remigii, et aliam medietatem ex tunc in annum; videlicet Johannes centum solidos Parisienses, Adam de Grigiaco centum solidos Parisienses, Hugo Trebuchet, pro se et sororibus suis predictis, decem libras Turonenses; Guiardus Moissi, de Soisiaco, ac Petrus Moissi et Avelina, pro se et uxore dicti Guiardi, sorore dicti Petri, triginta libras Parisienses. Et pro denariis sic solvendis, predicti Guiardus dictus Surillon, de Gerciaco, Johannes, ejus filius, de eadem parrochia, et Symon, de Choisiaco, dictus de Braya, pro dictis Guiardo, Petro et Avelina, de predictis triginta libris; item, Symon Carpentarius, Andreas Major, de Moissiaco, et Johannes Tartarin, de dictis decem libris Turonensibus, pro dicto Hugone; item, Nicolaus Patronart, Abricus et Johannes dicti Tartarin, pro dicto Johanne Patronart, de predictis centum solidis Parisiensibus, et Nicolaus Patronart, Johannes, ejus frater, et Johannes dictus Tartarin, pro dicto Adam, de prefatis centum solidis Parisiensibus, quilibet in solidum se constituerunt, fide data, principales debitores et responsales coram nobis erga dominum episcopum. Insuper tam ipsi quam predicti Johannes, Adam, Hugo, Guiardus, Petrus et Avelina eidem domino episcopo omnia bona sua, mobilia et immobilia, presentia et futura, in contraplegium obligarunt; renunciantes expresse, sub prestita fide, exceptioni onerande libertatis causa, beneficio divisionis, beneficio legis qua cavetur principalem reum prius conveniendum esse quam intercessorem, petitioni libelli et presentis copie instrumenti, induciis deliberationis, omnibus aliis exceptionibus et defensionibus, ac aliis que sibi possent prodesse et domino episcopo obesse, et que contra presens possent obici instrumentum, juridictioni nostre et cujuslibet nostrum se supponendo. Datum anno Domini mccl octavo, die lune post festum beati Martini estivalis.

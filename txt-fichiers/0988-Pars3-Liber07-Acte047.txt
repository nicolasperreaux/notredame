Universis presentes litteras inspecturis, officialis curie Parisiensis, salutem in Domino. Notum facimus quod, coram nobis constitutus, Johannes Renardi promisit coram nobis, per sacramentum suum corporaliter prestitum, ex certa scientia, quod ipse stabit voluntati seu ordinacioni venerabilium virorum decani et capituli Parisiensis, super hiis que in decanatu de Taver dicitur commisisse, et super emenda que, ex parte ipsorum decani et capituli, eidein fuerit imposita, salvo decanatu predicto. Asseruit etiam et recognovit predictus Johannes, coram nobis, quod ipsi decanus et capitulum super hiis dictum suum seu ordinacionem protulerant in hunc modum, videlicet : quod dictus Johannes restitutus est ex nunc ad decanatum de Taver predictum, tali modo, quod de cetero citationes aliquas facere non poterit, nisi de consilio et mandato illius qui ad hoc, ex parte ipsorum decani et capituli, fuerit deputatus, quem variare et mutare poterunt, quocienscumque sibi videbitur expedire. Asseruit etiam et recognovit dictus Johannes quod, ex parte dictorum decani et capituli, fuit ei injunctum ut ipse, infra instantem nativitatem beati Johannis, reddet dictis decano et capitulo quinquaginta libras Parisienses pro emenda, ratione delictorum in dicto decanatu ab ipso commissorum, alioquin dicti decanus et capitulum ipsum decanatum ex tunc saisire poterunt et detinere, et facient per alium deservire, et fructus ipsius decanatus suos facient, donec idem Johannes integre satisfecerit de pecunia prelibata. Que omnia et singula promisit dictus Johannes, coram nobis, fideliter observare, et in nullo contravenire quocumque ingenio, arte, remedio vel cautela, per se vel per alium, tactis sacrosanctis Evangeliis, nec non fide in manu nostra prestita corporali. Prefatum vero capitulum per ordinacionem suam dixit et voluit, similiter coram nobis, quod fructus de ipso decanatu, percepti a tempore quo non deservivit ibidem, erunt ipsorum decani et capituli, pro eo quia ipsum decanatum fecerunt per alium deservire. In cujus rei testimonium, sigillum curie Parisiensis litteris presentibus duximus apponendum. Datum anno Domini mcclxvii, mense decembri.

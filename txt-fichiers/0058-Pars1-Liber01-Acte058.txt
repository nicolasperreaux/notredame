In nomine sancte et individue Trinitatis, amen. Hec est forma compositionis et pacis inter dominum Odonem episcopum et ecclesiam Parisiensem ex una parte, et Johannem abbatem et ecclesiam Sancte Genovefe ex altera, super querelis quas dictus episcopus movebat de jure parrochiali in parrocliia de Monte, et procurationibus quas in parrochialibus ecclesiis canonicorum de Monte petebat; et e contra canonici de Monte adversus episcopum super capella Sancte Genovefe sita in civitate Parisiensi : videlicet, quod Parisiensis episcopus habebit omne jus episcopale seu parrochiale in tota parrochia de Monte, et presbiter qui illi parrochie spiritualia pro tempore ministrabit, eciam si sit canonicus regularis, presentabitur episcopo, et ab eo curam recipiet animarum et parrochianos ipsius parrochie ad mandatum episcopi vel archidiaconi citabit, vocabit, ligabit pariter et solvet. Crisma et oleum ad opus parrochie ab ecclesia Parisiensi recipiet. Ad synodum etiam veniet, nec tamen circatam aut synodaticum reddet. Item licebit episcopo et archidiacono in singulos de predicta parrocbia et in omnes excommunicationis et interdicti ferre sententiam. Que si lata fuerit, presbiter qui illi parrochie deserviet excommunicatos seu interdictos de ipsa parrochia non admittet; tamen, illis exclusis, in altari parrochiali, quod est intra majorem ecclesiam, nichilominus celebrabit. Sed nec alios interdictos vel excommunicatos ab episcopo vel archidiacono, undecumque fuerint, ullo unquam tempore ipse vel alius in altari parrochiali recipiet aliquatenus ad divina. Ab hac autem generalitate excepte erunt ab omni jurisdictione episcopi et archidiaconi viginti per sone inter servientes et garciones, infra ambitum canonicorum habitantes, comedentes, cubantes et levantes, scilicet : unus janitor, duo quadrigarii, duo cursores, unus hostelarius, unus carpentarius, unus ortolanus, quatuor in servitio furni, quatuor in servitio coquine, unus sarcinator, unus vigil, unus matricularius, unus infirmarius; et, extra domos canonicorum, sex servitores, scilicet: tres escuerii abbatis, unus serviens capicerii, unus clausanus vinearum, unus thelonearius. Nullus predictorum viginti sex viarius poterit esse vel major burgi, ita ut predicta gaudeat libertate. In his siquidem predictis viginti sex personis , aut in illis que in locum earum per abbatem fuerint subrogate, nullam episcopus vel archidiaconus potestatem habebit, nisi de earum matrimonio separando agatur; illa etenim causa pleno jure ad episcopum et archidiaconum pertinebit. Uxores autem predictorum sex servitorum, in parrochia de Monte extra canonicorum septa manentium, jurisdictioni episcopi et archidiaconi in omnibus spiritualibus subjacebunt, eo salvo ut pro forisfactis maritorum suorum interdici vel excommunicari non possint, et, quando in parrochia positum fuerit interdictum, liceat ipsis, sicut et viris earum, in altari parrochiali audire divina. In predicta autem parrochia de Monte, neque episcopo sine consensu canonicorum, neque canonicis sine episcopo, novam ecclesiam seu capellam edificare licebit. In augmentum vero predicte parrochie, dedit episcopus ad habitandum vineam suam de Brunello; ita ut omnes qui in loco illo habitaverint cum aliis parrochianis de Monte a presbitero parrochie de Monte divina percipiant sacramenta, et ad episcopum et archidiaconum pleno jure pertineant : similiter et illi qui habitabunt in clauso quod dicitur Mali Vicini , si quando illud inhabitari contigerit. Preterea ecclesiam de Roissiaco dedit episcopus canonicis memoratis ad eorum usum perpetuo possidendam , cum additamento ville que dicitur Vallis Dellandi, in qua villa licebit predictis canonicis de Monte, si voluerint, edificare capellam , episcopi tamen jurisdictioni subjectam; et tam in ecclesia de Rosiaco quam in ipsa capella, isicut et in aliis eorum ecclesiis parrochialibus, ad curam animarum recipiendam presbiterum episcopo presentabunt. De procurationibus autem quas episcopus in eorum ecclesiis exigebat ita statutum est, ut ecclesie de Jaussegni , de Espinolio , de Vanvis , de Nanturra, de Rooneio et Sancti Medardi a procurationibus episcopi libere sint penitus et inmunes. Verum in ecclesia de Roissiaco quatuor libras Parisiensis monete accipiet predictus episcopus annuatim, de quibus procurationem unam vel plures sibi parabit episcopus in ipsa ecclesia de Roissiaco, vel in qua voluerit predictarum. Predicti quoque canonici Sancte Genovefe, ut omnis amoveatur, annuente Domino, materia sedicionis et scandali, capellam Sancte Genovefe sitam in civitate Parisiensi dederunt episcopo et successoribus ejus in perpetuum liberam et quietam, nullo sibi in ea jure retento, ut possit ipse vel ejus successores de predicta capella pro sua voluntate disponere. Prehendam quoque et vicariam, quas predicti canonici in ecclesia Beate Marie Parisiensis habebant, predicto episcopo et ejus successoribus quitaverunt, nichil omnino sibi juris in predicta prebenda seu vicaria reservantes. Hec autem omnia ita in perpetuum servabuntur, non obstante sententia summi pontificis quam pro se Parisiensis episcopus inducebat, vel aliis quibuslibet munimentis ab alterutra partium impetratis seu in posterum impetrandis. In hujus rei testimonium et perpetuam firmitatem, duo scripta in eundem tenorem confecta sunt, quorum alterum habebit ecclesia Parisiensis sub sigillis duobus, abbatis videlicet et capituli Sancte Genovefe; et reliquum habebit ecclesia de Monte, similiter sub duobus sigillis, episcopi scilicet et capituli Beate Marie Parisiensis. Actum anno incarnati Verbi MCC secundo, mense junio.

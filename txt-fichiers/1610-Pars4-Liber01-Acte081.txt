Universis presentes litteras inspecturis, soror Johanna, dicta abbatissa Sancti Anthonii Parisiensis, totusque ejusdem loci humilis conventus, Cisterciensis ordinis, salutem et orationes in Christo. Notum facimus quod, cum defuncta Aalesia dicta Preposita legasset in testamento suo, ad opus cujusdam capellanie, ob remedium anime sue instituende, quamdam domum suam quam habebat de conquestu suo, sitam Parisius, in Salneria, in terra et dominio reverendi patris Parisiensis episcopi, et octavam partem cujusdam molendini, siti Parisius, apud Planchas Mibrari, in censiva Sancti Maglorii, dictus dominus reverendus pater Parisiensis episcopus ordinationem dicte capellanie ad se, tanquam loci dyocesanum, fore devolutam intelligens, executoribus ipsius Aalesie super hoc deputatis, rebus humanis contemptis, statuit et ordinavit ut nos habeamus, teneamus et possideamus perpetuo predictas possessiones, ad opus predicte capellanie; quam capellaniam idem dominus episcopus in monasterio nostro esse voluit et precepit. Et etiam voluit et concessit ut nos dictam domum, in censiva sua sitam, amodo pacifice et quiete in manu mortua teneamus et possideamus; ita quod, tam pro capitali censu, qui eidem episcopo de predicta domo debebatur, quam pro concessione hujusmodi manus mortue, ipse dominus episcopus et successores sui habebunt et percipient primitus super dicta domo quadraginta solidos Parisienses annui census, videlicet, ad festum beati Remigii viginti solidos, et ad nativitatem beati Johannis Baptiste alios viginti solidos; et retentis dicto domino episcopo et successoribus suis in dicta domo omnimoda jurisdictione et dominio; hoc excepto, quod nos compellere non poterunt ad ponendum extra manum suam dictam domum. Si autem in toto vel in parte eam venderemus vel alienaremus, idem dominus episcopus et successores sui, non obstante concessione hujusmodi manus mortue, ventas et alia jura habebunt que eis ante concessionem hujusmodi competebant vel competere poterant quoquo modo. Nos autem premissa omnia et singula volentes et concedentes et ad utilitatem nostram cedere considerantes, ea volumus et rata habemus, et promittimus unanimi assensu quod contra imposterum nullatenus veniemus. In cujus rei testimonium, presentibus litteris sigillum nostrum duximus apponendum. Datum anno Domini millesimo ducentesimo quinquagesimo sexto, mense septembri.

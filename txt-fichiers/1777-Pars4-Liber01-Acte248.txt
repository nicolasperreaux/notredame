Universis presentes litteras inspecturis, G. decanus totumque capitulum ecclesie Parisiensis, salutem in Domino. Notum facimus quod, in nostra presentia constituti, fratres domus Dei Parisiensis recognoverunt se habuisse et recepisse in pecunia numerata, nomine dicte domus, a reverendo patre in Christo R., Dei gratia nostro Parisiensi episcopo, centum libras Parisienses, quas idem pater ipsi domui, ad opus pauperum et egrotantium, pure contulerat, propter Deum. Ipsi vero fratres, donationem hujusmodi tam necessariam et tam utilem evidenter benigno intuitu attendentes, dicto patri, qui alias ipsi domui de bonis suis affluenter ad sustentationem egrotancium elargitur, misericorditer concesserunt, ut ex nunc in antea in domo Dei predicta, annis singulis, perpetuo, missa de Sancto Spiritu in memoriam dicti patris, quamdiu vixerit, die jovis proxima ante adventum Domini, et, post ipsius obitum, missa et totum officium de defunctis, ob remedium et salutem anime ipsius patris, ad altare majus eorum, ab ipsis fratribus et aliis clericis et capellanis, qui ibidem pro tempore fuerint, solemniter celebretur; assignantes nichilominus, de voluntate nostra, consilio et assensu unanimi, petito super hoc et obtento, in recompensationem beneficii predicti, sibi et sue domui pure collati, centum solidos Parisienses annui redditus, percipiendos et habendos annuatim pacifice et quiete super culcitris seu venditione culcitrarum dicte domus, ac distribuendos imperpetuum per manum priorisse dicti officii tali modo, scilicet, sexaginta solidos Parisienses in pictancia pauperum et egrotantium dicte domus, prout saluti anime dicti patris magis viderit expedire, et quadraginta solidos residuos Parisienses ad opus et pictanciam fratrum et sororum; ad cujus pecunie solutionem, annis singulis in integrum faciendam modo prehabito, die officii prenotati, magister et bursarius dicte domus, qui pro tempore fuerint, sub juramenti prestiti debito tenebuntur. Nos autem... laudamus, approbamus, et, ut observentur inviolabiliter, confirmamus. In cujus rei testimonium et munimen, sigillum nostrum presentibus duximus apponendum. Datum anno Domini mcc sexagesimo secundo, mense augusto.

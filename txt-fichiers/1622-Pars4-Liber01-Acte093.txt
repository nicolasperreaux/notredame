Universis presentes litteras inspecturis, decanus et totum capitulum Parisiense, eternam in Domino salutem. Noveritis quod, in nostra presentia constituti, magister et fratres domus Dei Parisiensis asseruerunt et recognoverunt coram nobis, quod venerabilis pater Reginaldus, ecclesie Parisiensis episcopus, pensata utilitate dicte domus Dei et Parisiensis ecclesie, dedit et concessit predictis magistro et fratribus quadraginta duos solidos et sex denarios Parisienses capitalis census, quos habebat et percipiebat annuatim idem dominus episcopus super domum que fuit Johannis dicti les Chaus, clerici, super Parvum Pontem, et super domos sitas supra Parvum Pontem, Parisius, que fuerunt Petri marescalli et Henrici dicti Armigeri, castellani de Yssoduno, et liberorum ejus, sitas in censiva ejusdem domini episcopi Parisiensis, cum omni jure, jurisdictione, districtu, dominio et justicia competentibus eidem episcopo et ecclesie Parisiensi, ratione episcopatus sui, in domibus supradictis, quoquo modo seu quoquo jure, nichil juris, jurisdictionis, justicie, districtus seu dominii in eisdem quadraginta duobus solidis et sex denariis Parisiensibus ac domibus penitus retinendo; promittens dictus episcopus bona fide, quod contra predictam donationem per se seu per alium non veniet in futurum. In quorum donationis et concessionis recompensationem, dicti magister et fratres dederunt et concesserunt eidem domino episcopo ejusque successoribus imperpetuum, de assensu et voluntate nostra, ac eisdem super hoc auctoritatem prestantibus, quandam domum, quam habebant Parisius, in vico qui dicitur Vicus Novus, in Civitate Parisiensi, quam Petrus Marescallus et Odelina, ejus uxor, tenent ad vitam suam ad incrementum census sex librarum Parisiensium, in censiva et dominio magistri et fratrum dicte domus Dei, cum dicto augmentato censu et omni jure, dominio et jurisdictione, justicia, districtu et potestate que sibi competebant aut competere poterant quocumque jure; item, sexaginta solidos Parisienses ab eodem domino episcopo et ejus successoribus percipiendos annuatim imposterum super dicta domo Dei Parisiense, videlicet in bursa dictorum magistri et fratrum dicte domus Dei et dicte domus, nec non a magistro et fratribus dicte domus eidem domino episcopo et ejus successoribus solvendos hiis terminis, videlicet : in festo nativitatis beati Johannis Baptiste, in festo sancti Remigii, et in nativitate Domini, scilicet in quolibet termino viginti solidos. Ad quorum sexaginta solidorum solutionem eidem domino episcopo et successoribus suis perpetuo faciendam, nomine episcopatus sui, dicti magister et fratres, de assensu et voluntate nostra, se et dictam domum et bona dicte domus erga ipsum episcopum et successores ejus obligarunt et obligata reliquerunt. Nos autem omnia et singula supradicta, prout superius dicta sunt et teras sigilli nostri munimine duximus roborandas, in confirmationem predictorum. Datum anno Domini millesimo ducentesimo quinquagesimo quarto, mense febriario.

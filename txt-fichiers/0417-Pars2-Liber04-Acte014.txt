Omnium quidem maximeque domesticorum cure esse episcopo necesse est, etc. Ego Inchadus, divina ordinatione Parisiace civitatis episcopus, etc. Igitur cognoscat omnium secutura posteritas presulumque nobis succedentium pia paternitas, quia petierunt a nostra exiguitate fratres nostri sancte matris Ecclesie, cui, miserante Deo, deservimus, ut, metu futurorum casuum propellendo, attribueremus eorum stipendiis quasdam villas de rebus ipsius matris Ecclesie, quarum reditibus et ipsi suam necessitatem propellerent, et episcopum multorum molestiis assidue exagitatum non inquietarent. Quorum nos petitioni assensum prebentes, in ecclesia que est in honore sancti Stephani proihomarlyris, coram ipso sacrosancto altari, in presentia venerabilium virorum ob Dei causam ad synodale concilium apud Parisiorum urbem convenientium, Ebonis videlicet archiepiscopi, Aldrici archiepiscopi, Raginoardi archiepiscopi, Landranni archiepiscopi, Jone episcopi, Jesse episcopi, Rantgarii episcopi, Rothadi episcopi, Adalelmi episcopi, Hildemanni episcopi, Godofredi episcopi, Freculfi episcopi, Wiladi episcopi, Theodiscli episcopi, Amathei episcopi, Alitgarii episcopi, Franconis episcopi, Bernoini episcopi, Haribaldi episcopi, Helie episcopi, item Jone episcopi, Hugberti episcopi, Fulcharii episcopi, Hemberti episcopi, quasdam villas cum earum reditibus eorum stipendiis dedimus vel delegavimus, quarum nomina sunt hec : Ondresiacum cum omni integritate, Hileriacum cum omnibus ad se pertinentibus, Aureliacum et Civiliacum et Castanedum cum cunctis que illis adjacent, Baniolum et Lagiacum et Steovilla cum universis que pertinent ad eas: insuper et fundos quos fidelium liberalitas stipendiis eorumdem fratrum delegavit, videlicet Sulciacum, quem Stephanus, illustris vir et pie recordationis comes, nec non et uxor ejus Amaltrudis eorum usibus delegaverunt; ita tamen ut tertia pars ejusdem ville luminaribus ecclesie cederet; sed et medietatem nonarum eis attribuimus, que de rebus ecclesie nostre ab eis qui eis utuntur nostre ecclesie conferuntur. Hec ergo omnia, paterna caritate devinctus, petitioni fratrum nostrorum ego Inchadus promptissime favens, ut jam prelibavimus, eorum usibus deputamus, obDei omnipotentis servitutem propensius exhibendam et ad caritatem uberius proferendam, quatinus non solum pro statu sancte ecclesie, sed et pro pace et incolumitate domni Ludovici regis, prolisque ejus totiusque regni ejus statu, necnon et pro mee absolutione anime, fidelissime ac devotissime Domini misericordiam exorent. Insuper et tectorum curam fratribus deputatorum, ne conlapsa depereant, ad se perlinere noverint. Statuimus etiam ut supervenientes fratres, tam canonicos quam monachos, de aliis congregationibus, hoc summopere provideant, ut cum caritate eos suscipiant, eosque in cibo et in conlatione sibi participes faciant. Decima quoque earumdem villarum, id est de indominicato tantum, detur ad integrum ad illud hospitale pauperum quod est apud memoriam beati Christofori, ubi fratres tempore statuto pedes pauperum lavandi gratia confluant. Petimus autem successores nostros, in domini nostri Jhesu Christi amore et fraterne intuitu dilectionis, ut hoc nostrum statutum inviolabiliter manere permittant, quatinus et nos studii nostri atque devotionis remuneremur mercede, et vos pro parilitate operis donemini eterna felicitate; credimus enim non minorem retributionem manere bene inchoantes quam bene inchoata studio propensiore felicibus votis atque nisibus prosequentes. Hoc autem nostrum statutum, ut pleniorem in Christi nomine obtineat firmitatis vigorem, manus nostre signaculo subsignavimus, manibusque spectabilium personarum roborari decrevimus. † Signum Inchadi, Parisiace civitatis episcopi, qui hoc privilegium pontificali auctoritate fieri jussit, et, ob amissionem luminum, scribere nequivit. Ebbo, divino munere sancte Remensis ecclesie archiepiscopus, huic constituto a nobis canonice promulgato subscripsi. Aldricus, sancte Senonice sedis archiepiscopus, hoc decretum subterroboravi. Raginoardus, sancte Rodomensis ecclesie archiepiscopus, id statutum roboravi. Landramnus, Turonensis archiepiscopus, huic constituto subscripsi. Amatheus, episcopus, id statutum subterroboravi. Alitgarius, episcopus indignus, huic decreto subscripsi. Franco, episcopus, hanc consensionem inferius roboravi. Bernoinus, episcopus, hoc statutum subscripsi, etc.

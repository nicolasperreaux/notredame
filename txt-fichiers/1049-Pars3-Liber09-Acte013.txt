Omnibus presentes litteras inspecturis, officialis archidiaconi Parisiensis, salutem in Domino. Noverint universi nos, anno Domini m cc xl iiii, die martis post festum beati Dionisii, litteras venerabilis patris, Armacani, miseratione divina archiepiscopi, tocius Ybernie primatis, inspexisse et legisse, sub hac forma :  A., miseracione divina, archiepiscopus Armacanus, tocius Ybernie primas, dilectis in Christo Jacobino et aliis procuratoribus Octoboni, nepotis domini pape, canonici Parisiensis, salutem et benedictionem a Domino. Cum prebendam Parisiensem et domos ac preposituram de Roseto cum pertinenciis suis, domino Octobono, nepoti domini pape, assignaverimus, et fecerimus ipsum induci in corporalem possessionem omnium predictorum, et velimus ipsum eorumdem pacifica possessione gaudere, sicut tenuit ea dominus G. quondam archidiaconus Senonensis, decanus et capitulum Parisiense sua nobis conquestione monstraverint, quod, licet in supradictis omnibus parati sint nostris, immo mandatis apostolicis, obedire, vos tamen, qui vices ipsius Octoboni geritis in hac parte, non contenti eis que inde rescripto sedis apostolice continentur, ad quasdam grangias seu possessiones ad predicta omnia, ut dicitur, minime pertinentes, que plus honeris quam emolumenti dicuntur habere, manus curastis extendere, ea suis usibus applicando, petentes ut, quod contra tenorem apostolici mandati est presumptum, vellemus in irritum revocare, presertim cum distribuciones fieri soleant de grangiis supradictis, que si non fierent, asserunt divina officia pluries cessare debere in scandalum plurimorum, super quo oporteret eos, tam contra vos quam contra nos, apud dominum papam deponere questionem; quia vero nobis non constitit de premissis, vobis qua fungimur auctoritate mandamus et consulimus bona fide, quatinus, in crastino octabarum beati Dionisii, Parisius ad nostram presenciam accedatis, ut, si quid super premissis fuerit questionis, possimus, vel amicabiliter, vel eciam mediante justicia, terminare; autenticum domini pape et litteras nostras et si qua habetis super premissis, vobiscum ad eundem terminum apportetis. Datum Parisius, in crastino sancti Dionisii, pontificatus domini Innocencii pape quarti anno secundo. 

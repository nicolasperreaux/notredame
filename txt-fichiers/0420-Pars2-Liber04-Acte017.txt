He sunt conventiones quas habuerunt Franco, Parisiorum episcopus, et sui canonici contra Hilduinum comitem, a comite Odone Parisius missum, de advocatione ville que Rosetus dicitur, quem misit ut annueret quod judices recte judicassent. Est judicatum quod advocatus debet habere in Roseto unum mansum terre et unum receptum semel in anno, a Pascha usque ad Pascha, cum xxxta hominibus, et sui equi annonam et farraginem, quem recipiet in domo majoris Sancte Marie; de pasnahio silve medietatem. Et si quis, a die istarum conventionum, silvam extirpaverit et agriculturam ibidem fecerit, precepto canonicorum, dimidiam partem census qui inde exierit advocatus habebit. Si vero sine voluntate canonicorum hoc factum fuerit, medietatem forisfacti; et postea silva recrescat. Deinde dederunt episcopus et sui canonici Gozberto, tunc temporis ejusdem ville advocato, medietatem telonei et justitie ex forensibus ad mercatum venientibus, exceptis hominibus Sancte Marie ejusdem ville et quacumque ex parte venientibus; tali scilicet conventione ne postmodum in predictam villam indignas consuetudines mittat, neque in mercato cuiquam aliquid tollat, nec etiam suis hominibus dum in mercato fuerint. Et si in foro aut in villa ipse idem aliquid ceperit, et per sacramentum comprobare poterit se sciente illud non factum esse, infra mensem quo monitus fuerit a preposito Sancte Marie, capitale solvat et legem. Si quis vero suorum, infra prescriptum terminum quo a preposito amonitus fuerit, eum justificabit, et capitale cum lege reddi faciet. Quod si noluerit, donum mercati forfactum absque emendatione habebit. Episcopus Franco, lngelardus decanus, Lisiardus archidiaconus et prepositus. Radbodus archidiaconus... Hilduinus, Manasses, Ivo comites...

† In nomine sancte et individue Trinitatis, amen. Quisquis in episcopatus dignitate constitutus, etc. Ego Guillelmus, Dei gratia Parisiorum episcopus, percipiens in ecclesia Parisiensi quoddam seminarium malivolentie pullulare, toto benignitatis studio conatus sum illud penitus amputare. Namque quidam servorum qui ad episcopi jura pertinebant Orliaci, in villa canonicorum, habitabant. Iterum de servis ad dominium canonicorum pertinentibus quidam morabantur in villis episcopi, apud Sanctum Clodoaldum videlicet necnon et Villedori. Unde multotiens inter episcopum et canonicos dissentio vel odium latenter oriebatur, dum aut episcopus eorum servos nolentes eis obedire, quia in villis ejus manebant, contra voluntatem eorum tuebatur, vel etiam servos suos, apud Orliacum villam canonicorum habitantes, ultra modum gravare canonicis videbatur. Quem malicie fomitem postquam cognovi, citissime taliter composui: omnes servos meos qui manebant Orliaci in perpetuum eis et successoribus eorum habendos donavi; illi vero rnutuatim servos suos qui habitabant apud Sanctum Clodoaldum vel Vicedorum  mihi successoribusque meis episcopis concesserunt possidendos in seculum. Quod ne valeat oblivione deleri , precipimus scribi et sic memorie commendari. Et ne aliquis posteriorum presumat hoc violare, placuit nobis sub anathemate confirmare et nomina nostra ad corroborandum subscribere. Actum publice Parisius, in capitulo Sancte Marie, MC anno a Domini incarnatione, regnante rege Philippo XL regni sui anno, v vero episcopatus Guillelmi episcopi, indictione xi, epactis et concurrentibus vn. S. Guillelmi episcopi. S. Fulchonis decani. S. Galeranni precentoris. S. Wlgrini archidiaconi. S. Stephani archidiaconi. S. Rainaldi archidiaconi... Ego Richardus cancellarius subscripsi.

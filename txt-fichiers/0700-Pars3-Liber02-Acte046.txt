Universis presentes litteras inspecturis, officialis curie Parisiensis, salutem in Domino. Notum facimus quod, in nostra presencia constituti, venerabiles viri Hamericus cancellarius et Henricus succentor Parisiensis, necnon et magister Helyas de Caturco, canonicus Parisiensis, et dominus Guerinus, presbyter beneficiatus in ecclesia Parisiensi, executores domni Petri dicti Juvenis, quondam canonici Parisiensis, voluerunt et concesserunt, tanquam executores, quod, de quinque modiis bladi quos dictus dominus Petrus acquisierat, ut dicitur, apud Laiacum, tres ex nunc imposterum habeat ecclesia Parisiensis et percipiat imperpetuum, ad augmentum distribucionis horarum; alios vero duos modios habeat eadem ecclesia ad eundem usum et percipiat imperpetuum, post decessum Giroudi, clerici quondam domini Petri predicti, cui predictus dominus Petrus prefatos duos modios, ad vitam ipsius Giroudi, dicitur legavisse. Pro ista vero concessione ab eisdem executoribus eidem ecclesie Parisiensi, sicut supradictum est, facta, voluerunt ipsi executores et ordinaverunt quod ecclesia Parisiensis talia subeat onera, videlicet : quod quicumque preerit administrationi horarum solvat annuatim, de redditibus horarum confratrie de Miraculo in ecclesia Parisiensi, in festo Purificationis beate Virginis, sexaginta solidos Parisienses, ad opus distributionum inter confratres dicte confratrie et clericos matutinales dicte ecclesie loco et tempore faciendarum; item, et quod ecclesia Parisiensis, quolibet anno, proxima die que ad hoc opportuna erit post predictum festum Purificationis, pro anima ipsius Petri, missam de beata Virgine sollempniter faciat celebrari, in qua canonicis et majori altari servientibus, qui predicte misse interfuerint, cuilibet duo solidi Parisienses distribuantur, et ad hanc distributionem solvendam teneatur quicumque administrationi horarum preerit de redditibus horarum ipsarum. Hec autem omnia et singula supradicta voluerunt, concesserunt et acceptaverunt tam executores supradicti quam capitulum Parisiense. In cujus rei testimonium, presentibus litteris sigillum curie Parisiensis et executorum supradictorum duximus apponendum. Datum anno Domini mcc quinquagesimo octavo, mense januario.

Omnibus presentes litteras inspecturis, officialis Stephani, archidiaconi Parisiensis, in Domino salutem. Notum facimus quod, in nostra presentia constituti, Sebilia majorissa, relicta defuncti Renoudi, majoris de Bondies, et Guillelmus, ejus filius, recognoverunt se vendidisse et concessisse imperpetuum reverendo patri G., Dei gratia Parisiensi episcopo, et ejus successoribus, pro viginti solidis Parisiensibus, jam sibi solutis, sicut confessi sunt coram nobis, sexdecim denarios censuales, sive sint augumentati census sive capitalis census, quos dicebant se habere super domo Baldoini Bourdon, in festo Omnium Sanctorum annuatim, sita in Campellis Parisius, in loco qui dicitur Perrinum Gacelini, in terra domini episcopi, sicut ipsi venditores confessi sunt coram nobis; promittentes, fide in manu nostra corporaliter prestita, quod contra venditionem istam per se vel per alios non venient in futuro, et quod eandem venditionem domino episcopo et ejus successoribus garantiaabunt perpetuo contra omnes. Datum anno Domini millesimo ducentesimo tricesimo octavo, mense julio.

Nos Guido, comes Flandrensis et marchio Namurcensis, notum facimus universis, presentes litteras inspecturis, nos accepisse imperpetuum a reverendo patre Ranulpho, Dei gratia Parisiensi episcopo, suo et ecclesie Parisiensis nomine, tria arpenta et dimidium terre arabilis vel circiter, que ipse habebat juxta domum nostram, que olim fuit Petri dicti Coquillarii, civis Parisiensis, quam tenemus a dicto episcopo per tres denarios Parisienses capitalis census, sitam in perrochia Sancti Eustachii Parisiensis, in jurisdictione, censiva et dominio ejusdem episcopi et ecclesie sue, prout dicta tria arpenta et dimidium vel circiter se comportant, a latere dicte domus, ex una parte, et, ex alia, a latere terre Roberti tapicerii, et, a parte inferiori, a latere terre episcopi supradicti, salvis et exceptis cheminis que in terra predicta consuerunt esse temporibus retroactis, videlicet pro duodecim libris Parisiensibus annui census sive redditus, percipiendis imposterum, singulis annis, a dicto episcopo et successoribus suis, per manum nostram vel heredum nostrorum sive causam a nobis habentium, in festo beati Remigii, tam super dictis tribus arpentis et dimidio vel circiter terre, quam super domo predicta et ejus pertinenciis in solidum, prout in longum et latum se comportant; ita quod prefatus episcopus et successores sui, tam in terra quam in domo predictis et in qualibet parte eorumdem, pro dicto redditu sive censu habendo ad dictum terminum, poterunt, cocienscumque neccesse fuerit, suam plenariam justiciam exercere, absque impedimento seu contradicione nostra vel heredum nostrorum seu quorumlibet causam a nobis ibi habentium vel habiturorum. Actum est eciam inter nos et episcopum memoratum, quod si nos, loco dictarum duodecim librarum, vellemus dare et assignare competenter eidem episcopo et successoribus suis Parisius, in terra, jurisditione et dominio ipsius episcopi, sexdecim libras Parisienses annui redditus sive census, idem episcopus, assignatione predicta competenter primitus sibi facta, teneretur nos quittare de dictis duodecim libris redditus sive census, super terra et domo predictis situatis, et eandem domum et terram exhonerare de eisdem; salvis tamen et retentis eidem episcopo et suis successoribus, tam super domo quam super terra predictis, duobus denariis Parisiensibus annui capitalis census, una cum aliis tribus denariis capitalis census predictis, quos dictus episcopus habet et percipit annuatim super domo predicta, et salvo ac retento ibidem omni alio jure suo et ecclesie sue. Quos duos denarios capitalis census, una cum aliis tribus denariis predictis, dictus episcopus et successores sui percipient in posterum annuatim, in festo sancti Remigii, per manum nostram et heredum nostrorum sive causam a nobis habentium, tam super terra quam super domo predictis in solidum. Et, pro quibus habendis ad dictum terminum, ipse episcopus et successores sui, tam super domo quam super terra predictis et qualibet parte earumdem, poterunt, cocienscumque neccesse fuerit, suam plenariam justiciam exercere, absque impedimento seu oppositione nostra vel heredum nostrorum seu a nobis causam habentium. In cujus rei testimonium, sigillum nostrum presentibus litteris fecimus apponi. Datum anno Domini millesimo ducentesimo octogesimo secundo, die lune ante annunciationem Dominicam.

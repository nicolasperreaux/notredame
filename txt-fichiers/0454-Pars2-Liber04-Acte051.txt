Petrus, Dei gratia Parisiensis episcopus, omnibus, etc. Ad universitatis vestre notitiam volumus pervenire quod Stephanus de Fraxinis, in nostra presentia constitutus, vendidit, pro quingentis et decem libris Parisiensis monete, ecclesie Beate Marie Parisiensis totam decimam suam de Fraxinis in blado, et lotam decimam suam ejusdem loci in vino, preter illud quod dederat ecclesie Sancti Honorati. Sciendum quidem est quod hec decima libera est et penitus absoluta a synodo et circata. Promisit etiam dictus Stephanus se dictam venditionem servaturum et in perpetuum defensurum, et super hoc in manu nostra corporaliter prestitit fidem suam. Domina vero Philippa, mater ipsius Stephani, et Petronilla et Heloidis, sorores sue, et Margarita, filia dicte Petronille, et domina Maria de Palesel et filii ejus, et domina Haois de Fraxinis, sororie dicti Stephani, hanc venditionem concesserunt et, fide interposita, laudaverunt. Preterea Johannes Paumerius et Johannes de Brueriis et Petrus, frater ejus, de quorum feodo due partes decime memorate movebant, ipsum feodum quitaverunt, et, fide mediante, venditionem laudantes, se laturos garantiam promiserunt. Nicholaus quoque de Campania et Odo de Balisi et Fulchaudus de Ler, de quorum feodo tertia pars decime predicte movebat, ipsum feodum quittaverunt, et, venditionem ipsam laudantes, fide interposita, promiserunt se garantiam inde laturos. Super hac autem venditione tenenda et firmiter in perpetuum observanda, se plegios constituerunt Ferricus de Palesel et Baldoinus de Castaneto et Hugo de Alneto et Guillelmus de Villa Faverous, unusquisque in solidum et per fidem. Ne igitur hec venditio possit, procedente tempore, aliquorum malitia enervari, ad petitionem partium, has litteras conscribi fecimus et sigilli nostri munimine roborari. Actum anno Domini MCC tercio decimo, mense aprili, pontificatus nostri anno quinto.

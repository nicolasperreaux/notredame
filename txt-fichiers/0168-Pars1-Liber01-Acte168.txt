Odo, Dei gratia Parisiensis episcopus, omnibus presentes litteras inspecturis salutem in Domino. Notum facimus quod, cum Johannes Paalée et Guillelmus Escuacol frater ejus, capellam quandam apud Renemolin construxissent, in nostra presentia constituti, eidem capelle ea que inferius sunt expressa possidenda perpetuo donaverunt : videlicet, viginti duos solidos census apud Mellentum, et ibidem unum arpentum vinee et unam plateam; et apud Renemolin, unum modium bladi, percipiendum annuatim in molendino ipsius loci, inter festum sancti Remigii et Natale, et minutam decimam de Renemolin. In eadem autem capella deserviat unus de fratribus Sancte Trinitatis, quibus prefati fundatores capellam ipsam rogaverunt assignari; ita quod ipsius fratris institutio et destitucio ad nos et successores nostros libere pertinebit, nobisque fidelitatem et obedientiam tenebitur exhibere. In hujus itaque rei perpetuam firmitatem, presentem cartam fieri fecimus et sigilli nostri impressione muniri. Actum anno incarnati Verbi MCC secundo, pontificatus nostri anno sexto.

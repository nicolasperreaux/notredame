Universis presentes litteras inspecturis, officialis curie Parisiensis, salutem in Domino. Noveritis nos, anno Domini millesimo ducentesimo septuagesimo sexto, die dominica ante festum beate Marie Magdalene, litteras inferius annotatas vidisse, in hec verba : Guillelmus, permissione divina Parisiensis ecclesie minister licet indignus, universis presentes litteras inspecturis, in Domino salutem. Notum facimus quod, cum defunctus Hecelinus Viarius, dum viveret, dedisset in elemosinam, ad opus luminaris existentis ante sanctissimum corpus Christi, in ecclesia Beati Germani Autissiodorensis Parisius, quindecim solidos Parisienses annui redditus, percipiendos singulis annis imposterum, in festo nativitatis beati Johannis Baptiste, augmentati census, super domo Johannis Golier, sita in vico Sancti Germani predicti, ut dicitur, in feodo et terra nostra; nos, ob reverentiam sanctissimi corporis Christi, concedimus ut de illis quindecim solidis quatuordecim solidos habeat ecclesia supradicta, ad opus dicti luminaris, et possideat in manu mortua in futurum, nobis et successoribus nostris residuis duodecim denariis, in recognitionem dominii nostri, imposterum reservatis, per manum decani ejusdem loci, dicto termino de cetero persolvendis. Datum anno Domini millesimo ducentesimo quadragesimo quinto, mense marcio. Transcriptum autem hujusmodi litterarum fecimus sub sigillo curie Parisiensis, salvo jure cujuslibet, anno et die predictis.

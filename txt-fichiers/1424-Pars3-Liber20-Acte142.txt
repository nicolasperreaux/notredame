De domo Sancte Marie, obiit magister Odo de Sancto Dyonisio, canonicus et sacerdos et doctor in theologia, qui, cum multis aliis sue, septies viginti libras Parisiensium, pro emendis redditibus pro anniversario suo, in nostra ecclesia annis singulis faciendo. Capitulum vero predictas septies viginti libras de communi assensu posuit in edificacionem domus nove lapidee, que est in cuneo vici juxta ecclesiam Sancte Marine. Constituit preterea predictum capitulum anniversarium memorati Odonis fieri, annis singulis, in ecclesia Parisiensi, in quo debent distribui septem libre Parisiensium de proventibus dicte domus canonicis et majori altari servientibus, qui presentes fuerint in vigiliis et in missa dicti anniversarii. Ordinatum est autem in capitulo, quod quicumque predictam domum possidebit in posterum, vel proventus recipiet de eadem, quicumque fuerit ille, sive camerarius fuerit capituli ecclesie, sive alius qualiscumque, tenebitur solvere predictas septem libras Parisiensium, pro predicta distributione facienda in anniversario superius memorato, prout in precedentibus est expressum. Matricularii vero laici omnes insimul duodecim denarios habebunt. Et debet celebrari anniversarium predictum tercia ebdomada dicti mensis februarii, circa festum cathedre beati Petri apostoli, vel citius, si commode possit fieri.

Philippus, Dei gracia Francorum rex, omnibus fidelibus in Christo. salutem. Noverint omnes, tam posteri quam presentes, canonicos Beate Marie Parisiensis ecclesie nostram adiisse presenciam, et maximam apud nos fecisse querimoniam de vinitoribus, vinum de potestate Spedone ville per aquam deferentibus; qui rotaticum, quod alii vinitores, vinum per terram deferentes, reddebant, ad plenum reddere recusabant. Nos vero justicie condescendentes, et justam ecclesie querelam terminantes, regia potestate precipimus, nos et Ludovicus, filius noster, et regina, quatinus idem rotaticum, quod ipsi reddunt qui de predicta potestate vinum per terram deferunt, illi similiter qui per aquam deferunt ex integro reddant, videlicet de carro quatuor nummos, de quadriga duos, de asino unum obolum. Et, ut hoc ab hodierno ratum et inconcussum maneat, auctoritate nostra et sigillo nostro firmamus.

Universis presentes litteras inspecturis, reverendi patris domini Ancheri, cardinalis, et Garneri, archidiaconorum ecclesie Parisiensis, curiarum officiales, salutem in Domino. Notum facimus quod, in nostra presencia constituti, Philippus de Brunayo, armiger, et domicella Mabilia, ejus uxor, asseruerunt quod ipsi, ex hereditate ipsius armigeri, habebant, percipiebant, tenebant et possidebant census et redditus, feuda et retrofeuda, infrascriptos, videlicet : duas partes quatuor librarum Parisiensium censuales super quadam domo Nicholay dicti la Pie, sita Parisius, in vico de Gravia, solvendas quatuor terminis Parisius consuetis; item, duas partes feudi, siti apud Gentilliacum, quod dicebant Gaufridum de Jaagniaco, armigerum, ab ipso Philippo tenere; item, duas partes feudi, siti apud Gentilliacum, quod dicebant nobilem mulierem Margaretam de Balneolis ab eodem Philippo tenere; item, duas partes feudi seu feudorum, sitorum apud Canaberias, quod vel que dicebant Johannem de Placentia et Guillelmum de Gournayo ab ipso Philippo tenere; item, duas partes feudi, siti apud Jaagniacum, quod dicebant ipsi Philippus et domicella Mabilia dominum Guillelmum de Jaagniaco, militem, ab ipso Philippo tenere. Que siquidem feuda omnia et singula predicti Philippus et domicella Mabilia, asserentes de feudo domini Parisiensis episcopi movere, recognoverunt et confessi sunt in jure, coram nobis, se dictas partes seu porciones, ipsum Philippum in dictis feudis et quatuor libris censualibus predictis, ut dictum est, contingentes, cum omnibus retrofeudis, dominio, justiciis et omnibus aliis juribus, quocumque nomine censeantur, que sibi competebant et competere poterant, ratione quacumque seu causa, et etiam omnia alia et singula que idem Philippus tenet vel tenere debet vel habere in dictis locis vel alibi a predicto domino Parisiensi episcopo, vendidisse et ex nunc imperpetuum vendicionis nomine concessisse et quittavisse predicto domino episcopo Parisiensi, ab ipso et ejus successoribus seu ab eo causam habentibus habenda et perpetuo possidenda, pro centum libris Parisiensibus, jam eisdem venditoribus solutis ab eodem domino episcopo, in pecunia numerata, ut dicebant... Et promiserunt... quod solvent dicto domino episcopo vel ejus successoribus viginti libras Parisienses, pro pena et nomine pene, expensarum et interesse, si dictam venditionem seu res venditas supradictas retrahi contigerit ab aliquo vel evinci... In quorum omnium testimonium et munimen, hiis presentibus litteris sigilla earumdem curiarum duximus apponenda. Datum die jovis post festum inventionis beati Stephani, anno Domini millesimo ducentesimo septuagesimo primo.

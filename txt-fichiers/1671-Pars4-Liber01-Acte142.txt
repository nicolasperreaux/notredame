Universis presentes litteras inspecturis, Robertus de Rothomago, magister et provisor domus congregationis pauperum Cecorum Parisius, et Johannes dictus Chartayn, minister ejusdem domus, suis ac dicte domus et tocius congregationis ejusdem nomine, et pro ipsis, ac tota ejusdem loci congregatio, salutem in Domino sempiternam. Noverint universi quod, cum nos magister ministerque domus predicte et congregatio ejusdem, nomine ipsius et pro ipsa, in terra domini Parisiensis episcopi Parisius haberemus et possideremus non admortiaatas, tam ex conquestu nostro quam ex dono seu legato nobis facto, quandam domunculam cum curte et jardino, sitis versus Tuillarias, ultra Luparam, que fuerunt quondam Johannis de Alta Domo, civis Parisiensis, contiguis, ex una parte, domui et curti Petri de Bonolio et jardino Arnulphi de Alta Domo, civis Parisiensis, et, ex altera parte, domui et jardino defuncti Rogeri dicti des Bau; nec non et granchiam quamdam cum quodam ortulo seu jardino, sito in vico Sancti Thome de Lupara, que fuit quondam Alani dicti le Mesgeicier, contiguam, ex una parte, domui seu granchie Johannis dicti la Brebi, et, ex altera parte, granchie que fuit quondam defuncti Galteri Morelli, et jardino domus nostre, quam defunctus Robertus de Sancto Quintino, quondam civis Parisiensis, dum vivebat, tenuit a nobis;.. dominus Parisiensis episcopus, supplicationi nostre ac dicte domus paupertati pio et paterno compaciens affectu, super hoc deliberatione cum ballivo et juratis suis et allis fidedignis prehabita diligenter, annuit et concessit, et adhuc tenore litterarum suarum concessit et concedit ex gratia speciali, ut nos prefati magister et minister et congregatio Cecorum domus predicte, nomine ipsius et pro ipsa et ad utilitatem nostram et domus nostre, ex nunc et imperpetuum teneamus et possideamus omnes predictas domunculas, domos, seu granchias, cum appendiciis et jardinis earumdem, prout se comportant in longum et latum, in manibus nostris, sine coactione aliqua per ipsum dominum Parisiensem episcopum vel successores suos Parisienses episcopos nobis inferenda easdem vendendi, vel extra manus nostras ponendi quoquo modo; mediantibus et retentis sex denariis fundi terre, debitis ipsi domino Parisiensi episcopo et ejus successoribus Parisiensibus episcopis, anno quolibet, in festo beati Remigii a nobis sibi reddendis, ratione dicte domus, curtis et jardini, quas habueramus a prefato Johanne de Alta Domo; et tribus solidis et uno denario Parisiensibus fundi terre, debitis ipsi domino Parisiensi episcopo, in dicto termino, anno quolibet, ratione dicte granchie, que fuit quondam Alani le Mesgeicier, a nobis sibi reddendis, et triginta duobus solidis Parisiensibus annui census vel redditus, ipsi domino Parisiensi episcopo solvendis a nobis et reddendis, anno quolibet, quatuor terminis Parisius consuetis, ratione hujusmodi concessionis ab ipso domino Parisiensi episcopo nobis facte, super domibus et possessionibus antedictis... Datum anno Domini millesimo trecentesimo quinto decimo, die veneris post nativitatem beati Johannis Baptiste.

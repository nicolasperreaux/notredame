Anno Domini M cc XL nono, die lune post nativitatem beate V irginis, fecit Ansellus miles, dominus Turnomii, homagium ligium venerabili patri Galtero, Parisiensi episcopo, de castro et castellania de Turnomio et omnibus pertinenciis dictorum castri et castellanie, et tam de omnibus hiis que ipse tenebat et possidebat, quam de omnibus hiis que alii quicumque tenebant et possidebant in castro et castellania supradictis, salvo jure sive porcione de qua non fecit idem dominus homagium, quam frater ejus habebat, si quam jam habebat; vel si non habebat, quam habere poterat vel habiturus erat in dictis castro et castellania, et salvis jure et parte, quod jus et quam partem mater ejusdem domini habebat, si quam habebat; vel si non habebat in presenti, quam habere poterat vel habitura erat in dictis castro et castellania, ratione dotis vel dotalicii, aut conquestus aut alio modo, et etiam salvo jure cujuscumque, de quibus similiter idem Ansellus non fecit homagium, cum predicta domina et frater dicti militis de jure quod habent vel habebunt debeant intrare vel facere homagium domino Parisiensi, secundum usus et consuetudines Francie et statutum clare memorie Philippi, quondam regis Francorum. Ad dictum autem homagium admisit ipsum Ansellum dominus Parisiensis, et ipsum investivit de eodem per anulum aureum, in camera ipsius episcopi apud Sanctum Victorem, presentibus et videntibus fratre Johanne de Monte Mirabili, ordinis predicatorum, magistro Natali, canonico et officiali Parisiensi; Henrico dicto Tuebuef, canonico Parisiensi; Simone de Cociniaco, Roberto de Villa Baart, militibus; magistris Roberto, canonico Cameracensi, Petro de Crameillis, Nicolao Metensi; Simone, thesaurario deBraio; Renodo, cambellano domini Parisiensis; Johanne, clerico domini episcopi, et Johanne Alemant, canonico Pruvinensi, et pluribus aliis.

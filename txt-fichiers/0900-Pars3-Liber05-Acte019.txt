Omnibus presentes litteras inspecturis, officialis Odonis, Parisiensis archidiaconi, salutem in Domino. Notum facimus quod, constitutus coram nobis, Johannes dictus Vacarius, de Suciaco, filius quondam defuncti Odonis de Suciaco et Aveline, ejus uxoris, recognovit et confessus fuit predictos Johannem et Avelinam fuisse et esse, die eorum obitus, homines de corpore ecclesie Beate Marie Parisiensis. Recognovit etiam idem Johannes et confessus fuit se fuisse hominem de corpore ejusdem ecclesie, antequam a decano et capitulo ejusdem ecclesie manumissus fuisset; quam manumissionem se assecutum fuisse anno Domini mccxliii, sabbato ante festum beati Mathei apostoli, prefatus Johannes confessus fuit coram nobis. Propter vero predictum beneficium manumissionis, ab eisdem decano et capitulo sibi collatum, ut dicebat, idem Johannes promisit coram nobis se ex nunc et in futurum exhibiturum eisdem decano et capitulo honorem et reverentiam, prout requirit ordo juris et equitatis; et de bonis suis propriis dedit eisdem decano et capitulo, nomine sue ecclesie, quinquaginta libras Parisienses, quas promisit, per stipulacionem sollempnem et fide prestita in manu nostra corporali, se soluturum in hunc modum, videlicet : decem libras Parisienses ad octabas beati Dyonisii instantes, ad octabas Purificationis beate Marie proximo sequentes viginti libras, et ad octabas beati Johannis Baptiste sequentes residuum. De predictis quinquaginta libris reddendis, ut dictum est, filios suos, qui in rerum natura in presenti sunt et processu temporis fuerint, honeravit. Item, de dictis quinquaginta libris reddendis, ut supradictum est, Johannes dictus Bachelier, de Domibus, Henricus Giroudi, major de Suciaco, Guillelmus dictus Coipel..., Drogo dictus Convis, de Domibus, Guillelmus, filius Andree, Nicholaus Frede, Guarinus Vacarius et Guarinus dictus Delivre se plegios constituerunt coram nobis, quilibet in solidum et per fidem. Datum anno Domini mccxliii, mense septembri.

Odo, Dei gratia Parisiensis episcopus, omnibus ad quos presens scriptum pervenerit salutem in Domino. Noverit universitas vestra quod, cum essemus coram illustri domino Philippo, Francorum rege, Parisius constituti, pro causa que inter nos et abbatem Sancti Maglorii vertebatur, super tonleio terre ipsius quam habebat tunc Parisius et Gharrone, quod ab eo multis rationibus exigebamus; tandem, post multas dilationes et altercationes varias, cum multi qui aderant constanter assererent tonleium ipsum nobis ab abbate debere persolvi, maxime cum manifestum et notorium haberetur quod de omnibus aliis terris civitatis Parisiensis, in tercia septimana que nos contingit, tonleium, sicut et ceteras consuetudines, debeamus habere, supradictus abbas, hiis et aliis inductus rationibus, mediante domino rege, eidem cause renuntians, jus nostrum publice recognovit, et nos de tonleio coram omnibus investivit. Verum, quoniam a prepositis et servientibus nostris sibi et ecclesie sue timebat in posterum super hoc inferri gravamen , postulavit a nobis ut ei tonleium ipsum sub annuo censu concederemus habendum. Cujus petitionem benignius annuentes, prefatum tonleium eidem abbati perpetuo ascensavimus in hunc modum, quod videlicet predictum tonleium, singulis annis usque ad triennium, a duobus burgensibus Parisiensibus, Garino de Montel et Hervino Barbete, quos dominus rex ad hoc deputavit, vel aliis duobus quos loco illorum , ipsis decedentibus, substituet, nomine nostro et abbatis fideliter colligeretur, et nobis tercia pars annuatim redderetur ab ipsis, etdue partes abbati. Elapso autem triennio, quicquid a nobis receptum fuerit redigetur in summam, et tota summa illa in tres partes equaliter dividetur, et quanta erit summa tercie partis, tantus census de predicto tonleio nobis ab abbate, in octabis Sancti Dyonisii, annis singulis, persolvetur; et sciendum quod nos ultra predictam summam, nomine predicti census, nichil exigemus vel exigere poterimus ab abbate, nisi tantum emendationem juxta consuetudinem civitatis Parisiensis, si predictus census statuto termino non redderetur nobis ab abbate. Postmodum, ante completionem premissi triennii totam, taliter inter nos et predictum abbatem et conventum Sancti Maglorii convenit, quod ipsis prescriptum tonleium ascensavimus pro xxx solidis Parisiensis monete, nobis vel mandato nostro et successoribus nostris, in domo nostra Parisius, ab eis singulis annis, in octabis beati Dyonisii, perpetuo persolvendis; hoc pacto quod ab ipsis de cetero pro tonleio ipso, nec per nos nec per nostros nec per feodotarios nostros, amplius exigetur. Ad majorem itaque securitatem super hoc faciendam, de assensu utriusque partis, pena fuit statuta quod, si predicta summa pecunie termino constituto soluta non fuerit, singulis septimanis, predictus abbas et conventus v solidos Parisienses episcopo Parisiensi dare tenebuntur, quamdiu solutio differetur. Ut autem predicte conventiones perpetuam obtineant firmitatem, presentem cartam fieri fecimus et sigilli nostri munimine roborari. Actum anno incarnati Verbi MCCI.

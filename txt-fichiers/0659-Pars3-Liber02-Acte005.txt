Universis presentes litteras inspecturis, curie Parisiensis Guillermi et Garneri, archidiaconorum ecclesie Parisiensis, officiales, salutem in Domino. Notum facimus quod, coram nobis constituti, Johannes Dyonisii, Robinus Forratus, Ascelinus de Balneolis, Guillelmus dictus Heri, Rogerus de Valle Capre, Judoinus de Civilliaco, Matheus, ejus filius, Johannes, gener Gidoini, Johannes, filius defuncti Bernardi, Ansellus, sororius Johannoti Bernardi, Johannes Custurarius, Auburgis, relicta defuncti Andree Guiardi, Petrus Guiardi, Ermentrudis, relicta defuncti Hugonis de Noa, Jacobus, gener Aalesie la Bioche, Natalis dictus Laulier, Evrardus, frater ejus, Stephanus dictus Dives, Vincentius dictus Bise, Michael dictus Lecointe, Philippus Bolin, Petrus Dionisii, Odelina, relicta Nicholai sutoris, Johannes dictus le Cointe, Colinus Jocelini, Jacobus Bricoust, Stephanus sutor, Johannes Bricoust, Petrus dictus Rex, Hubertus de Vilanis, Renodus de Valle Capre, Herbertus de Via Capre, Hodeardis, relicta Guillermi Rohesie, et Johannes, filius Odeline Magne, asseruerunt et recognoverunt in jure, coram nobis, quod venerabiles viri decanus et capitulum Parisiense habebant triginta octo hospites apud Laiacum et apud Civilliacum, preter illos quos de dictis villis manumiserunt, et preter septem hospites etiam quos ipsi decanus et capitulum habent apud Laiacum, in terra que vocatur terra Sancti Mederici. Asseruerunt etiam et recognoverunt prenominate persone se habere et possidere in villis predictis masuras sive hostisias, terras ac possessiones alias in terra et dominio ipsorum decani et capituli, et se esse de numero triginta octo hospitum predictorum, et quod ipsi decanus et capitulum, ad requisitionem et supplicationem eorumdem hospitum, ipsis triginta octo hospitibus et heredibus ac successoribus eorumdem talliam ad placitum, quam habebant dicti decanus et capitulum in ipsos, prout iidem hospites coram nobis sunt confessi, abonaverunt ad summam octo librarum Parisiensium, et dictam summam, nomine tallie, sibi retinuerunt, annis singulis, in eisdem triginta octo hospitibus, heredibus et successoribus suis, ac terris, hostisiis et possessionibus ipsorum, seu possessoribus domorum, masurarum, hostisiarum et aliarum possessionum eorumdem, quicumque fuerint, et in illis ad quos bona hujusmodi et possessiones quocumque modo sive titulo devenerint, sive sint clerici sive cives Parisienses, vel alii quicumque, cujuscumque condicionis existant, ab ipsis triginta octo hospitibus, heredibus et successoribus eorum et possessoribus bonorum et possessionum suarum ipsis decano et capitulo annuatim, in octabis festi sancti Martini hiemalis, in posterum persolvendam; salva insuper tallia per eosdem decanum et capitulum seu mandatum ipsorum pro domino rege facienda, quam, una cum premissis, solvere tenebuntur dicti triginta octo hospites, quocienscumque eam fieri vel evenire contigerit, etc. Datum anno Domini m cc sexagesimo septimo, mense marcio.

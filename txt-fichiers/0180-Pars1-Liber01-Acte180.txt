Guillermus, permissione divina Parisiensis ecclesie minister indignus, universis presentes litteras inspecturis eternam in Domino salutem. Notum facimus quod in nostra presentia constituti, Maria dicta Theutonica et Henricus presbiter, ejus filius, suarum animarum volentes providere saluti, in bonis suis heredem instituentes, dederunt et concesserunt, ad opus unius prebende ab eisdem in nostra capella Parisius de novo fundate, decem libras Parisienses annui redditus percipiendas in locis inferius annotatis : videlicet super quadam domo, sita in vico Bertini Porée, contigua domui que fuit defuncti Stephani Brichet, in terra nostra; que domus valet septem libras, ut asserunt, annuatim; item super duobus doliis vini albi percipiendis super duabus peciis vinearum sitis apud Montem Martirum, in censiva domine Marie de Monte Calvo, ut dicebant; et super decem solidis augmentati census percipiendis super domo Johannis Coque, sita supra calceyam, in censiva Sancti Germani de Pratis Parisiensis; ita tamen quod predicta Maria et ejus filius ad eandem prehendam a nobis receptus quandiu vixerint, vel alter eorum qui supervixerit, fructus ejusdem prehende, absque aliquo onere seu redibitione libere percipient et habebunt. Cujus prehende collatio ad nos et successores nostros post utriusque obitum pertinebit, eodem Henrico ad residentiam minime obligato, ipso nihilominus canonico existente, et secundum quod sibi placuerit serviente, fructus prehende libere percepturo. Utroque vero sublato de medio, quicumque postmodum ad eandem prehendam receptus fuerit tenebitur servire in ecclesia, prout in carta constitutionis prebendarie continetur, ob remedium fundatorum et aliorum benefactorum. De premissis autem tenendis predicti Maria et ejus filius in manu nostra fidem corporaliter prestiterunt. Nos autem premissa omnia volentes et concedentes, presentes litteras sigilli nostri munimine fecimus roborari. Datum anno Domini MCC quadragesimo tertio , mense octobris.

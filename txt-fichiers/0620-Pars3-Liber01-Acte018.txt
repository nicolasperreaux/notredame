Universis presentes litteras inspecturis, officialis curie Parisiensis, salutem in Domino. Notum facimus quod, coram nobis constituti, Ferricus, dictus Dives, de Orliaco, et Hodeardis, ejus filia, asseruerunt quod idem Ferricus et Helyoudis, ejus uxor, habebant quoddam molendinum situm apud Orliacum, quod fuit defuncte Asceline dicte la Riche, in censiva decani et capituli Parisiensium, oneratum in decem octo sextariis bladi annui redditus ad parvam minam. Item, asseruerunt dicti Ferricus et Hodeardis, quod prefati Ferricus et Helyoudis debebant ipsis decano et capitulo arreragia dicti redditus, pro tribus annis nuper transactis. Qui quidem Ferricus et Hodeardis quittaverunt coram nobis, nomine suo et heredum suorum, cum pro sartina dictorum arreragiorum, tum etiam pro honere dicti redditus, prefatis decano et capitulo ac ecclesie Parisiensi, supradictum molendinum et omnia jura et actiones, que sibi in dicto molendino et occasione ipsius competebant et competere poterant, quocunque modo, nichil juris sibi vel heredibus in eodem penitus retinentes. Et promiserunt dicti Ferricus et Hodeardis, fide data in manu nostra, quod contra quittationem hujusmodi, jure aliquo, per se aut per alium, non venient in futurum, et quod in dicto molendino nichil juris de cetero reclamabunt; asserentes quod dictus redditus debebatur decano et capitulo supradictis, se et heredes suos ad premissa tenenda et observanda specialiter obligando. Datum anno Domini m cc septuagesimo primo, die sabbati ante carniprivium.

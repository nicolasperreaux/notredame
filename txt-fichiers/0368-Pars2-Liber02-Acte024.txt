In nomine sancte et individue Trinitatis, amen. Dilectio et reverentia, etc. Ego igitur Lugdovicus, in regem Francorum Dei misericordia sublimatus, et Adelaidis regina, uxor nostra, notum fieri volumus cunctis fidelibus, tam futuris quam instantibus, quod fidelibus nostris Bernero, decano, et personis et capitulo Beate Marie Parisiensis ecclesie universo, fide et sacramento nostro, Philippo primogenito nostro annuente, confirmavimus, quod Parisiensem ecclesiam ab antiquo statu et ordine removeri, vel antiquas illius dignitates aut consuetudines in aliquo minui aut mutari nullo modo tolerabimus. Adjunximus etiam quia, quod canonici regulares prebendam aut personatum aliquem aut honorem in eadem ecclesia unquam habeant, vel in eam modo quolibet inducantur, nullo unquam instinctu, nullo consilio patiemur. In fide preterea et sacramento nostro posuimus, quia nunquam a nobis tolerabitur quod Parisiensibus personis et canonicis, excepto Stephano Garlandensi, possessio aut consuetudo aliqua, quam ipsi nostro vel prodecessorum nostrorum temporibus possederint aut in presenti possideant, ab aliquo minuatur aut auferatur, exceptis annonis et exactionibus que ab ejusdem ecclesie archidiaconis per archidiaconatus suos presbiteris exigebantur. Sacramenti preterea et fidei assertione confirmavimus, si contra predictam confirmationem nostram aliquis forte quid egerit, nostrum pro posse nostro consilium et auxilium perdictis canonicis in aliquo non defuturum. Hoc autem, ne oblivione possit deleri, aut a posteris permutari, etc. Actum publice Parisius, in capitulo Beate Marie, anno incarnati Verbi MCXXVII, anno vero consecrationis nostre xx.

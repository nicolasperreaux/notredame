Reginaldus, permissione divina ecclesie Parisiensis minister indignus, etc. Notum facimus quod, cum hamellus sive villa que Locus vulgariter nuncupatur, infra metas parrochie de Joiaco, Parisiensis diocesis, sita, a parrochiali ecclesia nimis sit remota, propter quod, per absentiam presbiteri, aliqui inconfessi et intestati, non sine gravi scandalo populi et animarum periculo, multociens decesserunt; nos, volentes futuris periculis, quantum possumus, obviare, de assensu et voluntate dilectorum filiorum decani et capituli Parisiensis, ad quos utriusque loci jus pertinet patronatus, de assensu archidiaconi loci et Guerini, presbiteri parrochialis de Joiaco, pensata necessitate et utilitate loci, auctoritate ordinaria volumus, ordinamus et statuimus quod villa predicta que dicitur Locus a parrochiali ecclesia de Joiaco perpetuo sit decisa, et quod ibi nova ecclesia construatur, que sit matrix ecclesia perpetuo, et presbiter parrochialis, qui curam habeat parrochianorum illius loci, a capitulo Parisiensi nobis presentandus, prout moris est, quocienscumque vacaverit, per nos, tanquam a prelato loci, instituatur. In qua parrochia synodum et circatam et alia jura episcopalia, sicuti in parrochia de Joiaco habere consuevimus, nobis et successoribus nostris in perpetuum retinemus, jure patronatus ejusdem loci ad capitulum Parisiense perpetuo remanente. Ne vero decisio hujusmodi parrochiali ecclesie de Joiaco sit dampnosa, volumus, ordinamus et statuimus quod presbiter parrochialis et ejus successores in eadem ecclesia nova habeant et percipiant perpetuo de redditibus ejusdem loci sexaginta solidos Parisienses annui redditus, assignandos a presbitero et parrochianis dicti loci de redditu decem librarum, comparando de ducentis libris Parisiensibus, quas domina Helloisis de Boissemont contulit dicti loci presbiterio implicandas; que ducente libre, ad opus hujusmodi, sunt reposite penes religiosam abbatissam Beate Marie Regalis juxta Pontisaram, prout in ejus litteris vidimus contineri. Parrochiani autem predicti loci promiserunt se soluturos presbitero ejusdem loci sexaginta solidos annui redditus, usque ad triennium; et interim procurare tenentur quod dictum presbiterum dicti loci dictos lx solidos annui redditus, assignatos in manu mortua competenter, perpetuo ex tunc in posterum percipiet et pacifice possidebit, prout in litteris curie Parisiensis, super hoc confectis, vidimus contineri. Hec autem facta sunt, salvo jure archidiaconi Parisiensis in synodo et circatis et aliis juribus, et etiam salvo jure decani et capituli predictorum. In cujus rei testimonium, presentes litteras sigilli nostri munimine fecimus roborari. Datum anno Domini mccl secundo, mense aprili.

Omnibus presentes litteras inspecturis, officialis curie Belvacensis, salutem in Domino. Notum facimus quod, in nostra presencia constituti, Guillelmus de Trye, civis Belvacensis, et Matildis, uxor sua, asseruerunt quod habebant et percipiebant duos denarios Parisienses de redditu, de qualibet nave onerata, ascendente et descendente per foramen de Andresiaco in Secana; item, quartam anguillam de omnibus anguillis captis seu piscatis in gurgite molendini, quod dicitur molendinum de Fleafossa. Item, asseruerunt quod habebant et possidebant quandam aream, ad opus molendini unius in Asya, apud Choisyacum; que area dicitur area media. Super quam aream, dicunt idem Guillelmus et uxor sua predicta priorem de Conffuentio habere decem sextarios bladi, annui redditus, quando in dicta area est molendinum; aliter, non. Item, asseruerunt quod habebant et possidebant quinque coustumas et quartum unius coustume, in territorio vallis de Joyaco, quas debent, ut dicunt, homines quorum nomina hic sequntur, videlicet : Symon dictus Aguyllon, dimidiam coustumam; Robertus, frater dicti Symonis, dimidiam coustumam; Robertus dictus Lestarnel, et Robertus dictus Patriel, et Symon dictus Aguyllon, dimidiam coustumam; Bordetus, dimidiam coustumam; Droco de Quarreria, dimidiam coustumam; Baldoynus de Quarreria, quartum unius coustume; has tres coustumas et quartum unius coustume asseruerunt predicti Guillelmus et uxor sua deberi ab hominibus predictis, pro vineis de Laridis. Item, Gilebertus Suquet et ejus frater, unam coustumam, racione masure sue de Glatigni, in qua manent; Galterus Dorion et frater ejus, dimidiam coustumam, racione masure sue de Glatigni; Adam de Fossa, unam coustumam, racione masure sue de Clatigni; Guillelmus clericus et ejus socii, duodecim solidos annui census, racione prati sui de Bejignicort. Eas vero res superius nominatas et expressas asseruerunt idem Guillelmus et uxor sua predicta suas esse proprias, et movere de hereditate sua, et eas non esse obligatas alicui, nec aliquam earum, nec eciam esse in aliquo oneratas. Supradicta igitur omnia et singula, cum predicta libertate et quicquid juris habebant vel habere poterant in eisdem rebus, quoquo modo, et quicquid eciam habebant, tam in aqua, quam in terra, apud dictas villas et in territoriis dictarum villarum, preterquam unum arpentum terre arabilis, quod habent, ut dicunt, juxta domum de Mortuo Mari, tria quarteria vinee, que dicitur vinea molendini, et unum arpentum vinee site juxta masuram Ade de Fossa, recognoverunt idem Guillelmus et uxor sua predicta, coram nobis, se vendidisse ecclesie Beate Marie Parisiensis, ad opus mandeti ejusdem ecclesie, pro centum libris Parisiensibus, eidem Guillelmo et uxori ejus jam solutis, per manum cancellarii Parisiensis, in pecunia numerata, prout confessi sunt coram nobis. Renunciantes, etc. Actum anno Domini m cc xl secundo, mense octobri.

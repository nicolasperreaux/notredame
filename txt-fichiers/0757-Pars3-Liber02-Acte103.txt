Eodem die obiit Nicholaus, cantor Parisiensis, qui dedit ecclesie Sancti Stephani Parisiensis duodecim solidos, de decem et octo solidis quos habebat in tribus chameris, prope Portam Sancti Victoris, et circiter tria arpenta vinearum, apud Balneolam, et xl libras implicandas in augmentum communitatis : ita quod de proventibus omnium predictorum distribuentur canonicis duodecim solidi in die anniversarii ejus, singulis annis, medietas scilicet in sero et medietas in mane; et de residuo proventuum fiet quotidie distributio canonicis qui in propriis personis deservient in predicta ecclesia. Item dedit cc libras implicandas ad sustentationem matricularii qui deserviet in illa ecclesia et habebit custodiam ecclesie. Dedit etiam eidem ecclesie missale et calicem argenteum, quem habebat pignoratum ab eadem ecclesia pro l solidis Parisiensibus; et cortinas bordatas dedit eidem ecclesie.

Universis presentes litteras inspecturis, curie Parisiensis, Johannis, Guillelmi et Garneri, ecclesie Parisiensis archidiaconorum, officiales, salutem in Domino. Notum facimus quod, in nostra presencia constituti, Evardus dictus Bevrage, Avelina uxor ejus, Emelina eorum filia, Matheus Bevrache, Maria uxor ejus et Johannes eorum filius, Almaricus Bevrache, Emelina ejus uxor, Tuynus de Yvriaco, filius defuncti Symonis de Yvriaco, Johannes de Yvriaco, Petronilla ejus uxor, Helloysis, relicta Gileberti dicti Comitis, et Severina ejus filia, Petronilla, relicta defuncti Rogeri suttoris, Robertus, Severinus et Margareta ejus liberi, Arnulphus dictus Barbete, Emengardis ejus uxor, Johannes dictus Parvus, filius defuncti Yvonis, et Genovefa ejus soror, Johannes Briquart, pro se et uxore ejusdem Ysabelli et Guillelmo fratre suo, Guillelmus, filius Evrardi Comitis, Maria de Fonte, Avelina, relicta defuncti Girardi Poquardi, Sancelina filia ejus, Garnerus Helloyni, Evrardus dictus Comes, Gila ejus uxor, Odelina, relicta defuncti Henrici de Atrio, Ysabellis, Johannes et Marota ejus liberi, Ferricus suttor, Hugo frater ejus et Emelota eorum soror, Evrardus de. Atrio, Germana ejus uxor, Petrus eorum filius, Johannes de Fonte, Henricus Bevrache, pro se et Odelina uxore ejus, Johannes Bevrache, Michael dictus Niger, Stephana uxor ejus, Symon Challout, Gila uxor ejus, Petrus, filius Evrardi Comitis, Maria, ejus uxor, Martinus Blondart, Maria uxor ejus, Tuinus Poqart, Dyonisia uxor ejus, Ysabellis, Odelota, Andreas, Stephanus eorum liberi, Emengardis de Ulmis, Margareta et Havouysis ejus filie, Odelina dicta Fier Qutre, Avelina dicta le Bevrache, Johannes dictus Muto, Agnes uxor, Emelota, Margareta, Adam et Robinus eorum liberi, Ferricus Anglicus, Petronilla uxor ejus, Stephanus eorum filius, Johannes dictus Roel, Marota ejus filia, Petronilla, relicta defuncti Roberti Comitis, Colinus et Petronilla ejus liberi, Stephanus dictus Fier Qutre, Emelina, filia defuncti Johannis Hellouyni, Maria ejus filia, Giroudus Poqardi, Odelina ejus uxor, Johannes dictus Compagnie, Odelina uxor ejus et Ferricus, filius dicte Odeline, Guillelmus Poqart, Emelina uxor ejus, Aalipdis, filia defuncti Evrardi Bevrache, Nicholaus carnifex, Petronilla uxor ejus et Guillotus eorum filius, Nicholaus dictus Fier Qutre, Petrus dictus Meraudie, Robinus frater ejus, Emelina la Daubonne, Sanctisma et Marota, Guillotus et Perrotus ejus liberi, Guillermus dictus Meraudie, Phania uxor ejus, Jaquelota, filia Roberti pelliparii, Petrus, Johannes fratres, filii Aveline dicte la Bevrache, Johannes dictus Muto, Hellouysis, uxor Guillelmi Comitis, existentes de villa de Viteriaco et de origine ejusdem ville, recognoverunt spontanea voluntate et ex certa sciencia confessi sunt, quod ipsi et antecessores eorum erant et fuerunt homines de corpore ecclesie Beate Marie Parisiensis et servilis condicionis jugo astricti venerabilibus viris decano et capitulo Parisiensi, a tempore a quo non stabat memoria. Recognoverunt insuper et confessi sunt spontanei, non coacti, ex certa sciencia, quod ipsi decanus et capitulum ipsos et liberos eorum, quos habent et quos legittime procreaverint de propriis corporibus eorumdem, manumiserant a servitutis jugo et manus mortue, quibus erant astricti ecclesie Parisiensi, ad supplicationem et preces eorumdem multimodas, intuitu pietatis, sub condicionibus et modis inferius annotatis, insertis et adjectis in manumissione hujusmodi, non tamen causa onerande libertatis, sed de voluntate et assensu expresso omnium et singulorum predictorum in hoc expresse consenciencium, habitis super hoc ab eisdem hominibus deliberacione et diligenti tractatu, pro se et pro posteritate ipsorum seu liberis, in quocumque gradu in posterum procreandis; videlicet, quod ipsi decanus et capitulum sibi et successoribus suis retinuerunt, de voluntate et assensu expresso hominum eorumdem, in ipsa manumissione, in eisdem personis, liberis suis et eorum heredibus, ex propriis corporibus ipsorum in posterum procreandis, et in rebus sive bonis eorum, ubicumque sint vel fuerint dicta bona in terra et justicia ecclesie Beate Marie Parisiensis, ad quemcunque locum se transferant ipsi manumissi et liberi eorum prefati, videlicet, honorem, debitam reveranciam et ea que debent et solent liberti patronis suis exhibere et alia jura infrascripta, et specialiter in ipsis, liberis suis et heredibus eorum, procreandis de propriis corporibus ipsorum, et in rebus et in bonis eorum sive possessionibus quibuscumque, talliam ad placitum sive voluntatem ipsorum, annis singulis, in posterum persolvendam ab eisdem hominibus, sive successoribus eorumdem, sive possessoribus domorum, masurarum, hostisiarum et possessionum ville et territorii de Vitriaco, quicumque fuerint, sive ab illis ad quos bona hujusmodi et ipse possessiones quocumque modo sive titulo devenerint, cum ante liujusimodi manumissionem ipsi decanus et capitulum haberent talliam, ad voluntatem sive ad placitum suum, in personis et bonis sive possessionibus hujusmodi; item, rectam et legitimani cecimam numeratam de terris, fondis, vineis et hortis quibuscumque, hoc modo, quod terris, fondis et ortis, tam acquisitis et acquirendis quam etiam aliis, quas et quos habent et habituri sunt in decimacione dictorum decani et capituli, necnon et illi ad quos hujusmodi terre, fondi et orti quoquo modo sive titulo devenerint, quicunque fuerint et cujuscumque ordinis sive dignitatis existent, solvent et reddent eisdem decano et capitulo, de ybernagio, marceschia, fabis, pisis, veciis, gueda, leguminibus et alio quocunque genere bladi, leguminis, guede, aut alterius seminis cujuscunque undecimam partem, sive undecimam gerbam, sive undecimum manipulum. Numerabitur autem et percipietur seu levabitur hujusmodi decima per servientem seu servientes ipsorum decani et capituli, videlicet decima ybernagii, marceschie, fabarum, pisorum, guede, leguminum et cujuslibet alterius generis bladi, leguminis et seminis, antequam aliquid removeatur de campis, sive fondis et ortis. Fiet autem tallia predicta et assedebitur per eos qui a capitulo Parisiensi fuerint deputati, et, si ipsi vel heredes aut successores eorum in solucione dictorum reddituum aut eciam in solucione decimarum, aliquo tempore, in toto vel in parte, defecerint, quod ad omnes possessiones, quas ipsi vel heredes ipsorum habent vel habebunt imposterum, dicti decanus et capitulum se possint libere et auctoritate propria, sine contradictione aliqua, pro defectu hujusmodi assignare. Quicumque autem, per se vel per servientes seu per alium, aliquid de terris, fondis, vineis et ortis removerit, levaverit vel asportaverit aut fieri procuraverit, antequam predicta decima numeretur, ut dictum est, et levetur, tenebitur dictis decano et capitulo sive prebendariis loci ad emendam, acsi furtum commisisset. Jurabunt autem singulis annis, in capitulo Parisiensi, serviens seu servientes qui deputabuntur ad predictam decimam numerandam, quod fideliter et diligenter intendent ad predictam decimam numerandam et levandam, et pro capitulo et pro hominibus antedictis. Recognoverunt eciam et confessi sunt, ipsos decanum et capitulum, in eis et successoribus eorum et bonis sive possessionibus quibuscumque, que et quas habent et habituri sunt in terra, censiva sive justicia ecclesie Beate Marie Parisiensis, in manumissione hujusmodi hec jura retinuisse, videlicet, omnes census quos prius debebant, redditus, corveias, redibiciones seu redevencias et alios omnes districtus et consuetudines ac omnimodam justiciam, tam parvam sive minorem quam majorem, tam altam quam bassam seu inferiorem, emendas, saisinas et omnia alia jura prius debitas et debita eisdem decano et capitulo, salva eciam tallia pro rege per capitulum facienda, quocienscumque eam fieri contigerit. Ad que omnia tenebuntur tam ipsi et heredes sive successores eorum, quam illi ad quos bona sive possessiones hujusmodi devenerint, quocumque titulo sive modo; tali eciam modo adjecto, quod, tam ipsi et heredes sive successores eorum quam illi ad quos bona sive possessiones illorum devenerint, sive sint cives Parisienses aut alii quicumque, tenebuntur eisdem decano et capitulo ad emendas, justicias et districtus, si contingeret eos deficere in solucione censuum et aliorum reddituum, terminis advenientibus. In quibus omnibus et singulis, dicti homines, tam se et heredes sive successores eorum quam causam habentes ab eisdem, in bonis predictis sive possessionibus, quoquo modo sive titulo, necnon et possessiones ac bona hujusmodi, oneraverunt et obligaverunt, onerata et oneratos, obligata et obligatos erga ipsos decanum et capitulum et ecclesiam Parisiensem esse perpetuo voluerunt et reliquerunt penitus et expresse. Recognoverunt eciam se esse manumissos tali modo, quod ipsi vel heredes sive successores eorum nullas possessiones sive bona alia poterunt petere, habere vel tenere, jure proximitatis parentum vel consanguineorum suorum, nec ex testamento vel ab intestato succedere, dummodo illi proximi sint de condicione et manu mortua decani et capituli Parisiensis. Nichil eciam habere poterunt sive sibi acquirere aut vendicare, per emptionem vel quemcumque titulum alium sive modum, de bonis sive possessionibus aliorum hominum ecclesie Parisiensis, qui sunt vel erunt imposterum de condicione et manu mortua ecclesie Parisiensis; hoc etiam adjecto, quod homines seu hospites ecclesie Parisiensis, justiciabiles per decanum et capitulum Parisiense, non trahent ipsi vel heredes vel successores eorum, sive qui causam habebunt ab eis, vel qui possessiones predictas vel aliquas ex eis quocunque titulo vel modo tenebunt, per se vel per alios, ad aliam justiciam sive forum quam ad justiciam sive forum decani et capituli predictorum. Voluerunt insuper et concesserunt predicte persone, nomine suo et heredum suorum sive successorum et pro omnibus qui causam habebunt ab eis in masuris, hostisiis, terris et possessionibus aliis predictis, quod omnes illi ad quos terre, vinee, hostisie et possessiones ipsorum, racione quarum eisdem decano et capitulo tenentur, ut dictum est, ad talliam ad placitum seu ad voluntatem ipsorum decani et capituli et ad dictam decimam numeratam et ad alia jura predicta, prout superius est expressum, quocumque titulo devenerint, teneantur ad dictam talliam, necnon et ad decimam numeratam et ad alia jura predicta omnia et singula, hoc modo sive pacto adjecto, quod hujusmodi libertate non gaudebunt in aliquo, donec solverint integraliter dictis decano et capitulo quadringentas libras Parisienses, quas, pro hujusmodi manumissione, solvere tenentur, et promiserunt se soluturos in solidum in hunc modum, videlicet : ad nativitatem Domini instantem, quinquaginta libras Parisienses, et sic, quolibet anno, eodem termino, quinquaginta libras Parisienses, quousque predicte quadringente libre sint plenarie persolute, preterquam in matrimoniis, videlicet quod poterunt se ubi voluerint amodo maritare. Qua siquidem pecunie summa integraliter persoluta, tunc primum gaudebunt concessa sibi libertate, prout superius est expressum. Si vero interim, dicta summa integraliter non soluta, aliqua escasura evenerit sive manus mortua alicujus vel aliquorum de predictis manumissis decedentis vel decedencium, cujus vel quorum bona ad capitulum Parisiense devenissent seu devenire debuissent, si hujusmodi facta non esset manumissio, decanus et capitulum Parisiense habebunt libere et quiete bona hujus escasure vel manus mortue taliter decedentis vel decedencium, acsi non fuissent manumissi; hoc adjecto, quod, propter hujusmodi escasuram vel manumortuam, nichil diminuetur de dicta summa nec aliquid deducetur, nec etiam decanus et capitulum tenebuntur aliquid solvere de hiis que sic decedens vel decedentes debebunt quocumque modo seu quacumque racione; inmo alie persone manumisse superstites debita hujusmodi sic decedentis vel decedencium solvere tenebuntur et capitulum Parisiense super hoc liberare. Preterea, de predicta peccunie summa sic reddenda, et de omnibus et singulis supradictis tenendis et inviolabiliter observandis, se obligaverunt persone predicte et oneraverunt se in solidum et omnes heredes suos, qui pro tempore fuerint, et quoslibet alios successores suos et eos qui causam habebunt ab ipsis, et etiam quascumque possessiones ipsorum dicti territorii sive justicie et districtus ecclesie Parisiensis, prestito juramento ab eisdem, tactis sacrosanctis Evangeliis, necnon et fide prestita corporali. Promiserunt etiam et se obligaverunt, prestito corporali juramento, quod ea omnia et singula supradicta ab aliis predictis, pro quibus se obligaverunt, facient et procurabunt inviolabiliter observari, non ostante prescriptione longissimi temporis seu aliquo privilegio indulto vel indulgendo a quocumque. In cujus rei testimonium, memoriam et munimen, et ut predicta robur obtineant perpetuo firmitatis, presentis scripture, ad peticionem dictorum hominum, sigilla nostra presentibus litteris duximus apponenda. Datum anno Domini mcc sexagesimo nono, mense januario

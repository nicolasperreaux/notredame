Universis presentes litteras inspecturis, Parisiensis et reverendi patris domini Ancheri, cardinalis archidiaconi Parisiensis, curiarum officiales, salutem in Domino. Noveritis quod, in nostra presencia constitutus, Thomas dictus le Gourpil, tailliator illustris regis Francie, asseruit quod ipse nuper emerat ab Avelina, relicta defuncti Stephani de Bosco, quondam venditoris lignorum Parisiensis, medietatem pro indiviso que ipsam Avelinam contingebat de pluribus domibus et earum pertinentiis, olim a dicta Avelina et dicto Stephano, dum vivebat, ut dicitur, acquisitis, constante matrimonio inter eos, sitis Parisius, extra portam Sancti Honorati, supra Magnum Vicum, inter domum Roberti la Pye et domum quondam Simonis Gastellarii, in censiva domini Parisiensis episcopi, honeratas in universo in sexdecim solidis Parisiensibus census capitalis, debitis dicto domino episcopo, et in xliv solidis Parisiensibus incrementi census, certis personis debitis, ut dicebat. Asseruit etiam quod inter dictum dominum Parisiensem episcopum, ad quem alia dictarum domorum medietas extitit per mortem dicti Stephani, qui sine herede diem, ut dicitur, clausit extremum, devoluta ex una parte, et ipsum Thomam ex altera, fuerunt dicte domus divise; et, per hujusmodi divisionem, medietas dictarum domorum et omnium pertinentiarum earum a parte domus Symonis Gastellarii cesserat in portionem domini episcopi supradicti. Quam medietatem, prout ante et retro se comportat, idem Thomas recognovit coram nobis se a dicto domino Parisiensi episcopo recepisse, ab ipso Thoma et suis heredibus sive ab eo causam habituris perpetuo possidendam, pro sexaginta solidis Parisiensibus census incrementi annui redditus, eidem domino episcopo et suis successoribus Parisiensibus episcopis quittis, ac eis a dicto Thoma et suis heredibus sive ab eo causam habituris annuatim imposterum persolvendis, super ipsa medietate domorum et suis pertinenciis, quatuor terminis Parisius consuetis; salvis dicto domino episcopo et suis successoribus dictis sexdecim solidis capitalis census, percipiendis ab eis ac sibi annuatim persolvendis super omnibus dictis domibus et earum pertinenciis, prout hactenus fieri consuevit, sine ulla diminutione sexaginta solidorum census incrementi predictorum; et salvo eciam dicto domino episcopo, ac sibi et suis successoribus retento omni justicia et jurisditione et aliis juribus quibuslibet in omnibus dictis domibus et pertinentiis earumdem; et eo condito, quod idem Thomas et sui heredes sive ab eo causam habituri medietatem dictorum quadraginta quatuor solidorum census incrementi, in quibus omnes predicte domus sunt primitus, ut dictum est, honerate, persolvere annuatim imposterum, illis quibus debentur, tenebuntur, de suo proprio, et etiam acquittare pro rata dictam medietatem domorum, receptam ab eo contingente solvere de quadraginta quatuor solidis census predictis, et quod idem Thomas tenetur ponere et implicare in meliorationem dicte medietatis domorum, ab eo, ut dictum est, recepte ad censum, quinquaginta libras Parisienses infra triennium proximo venturum. Et promisit idem Thomas, fide prestita corporali, quod ipse, super dicta medietate, ab eo recepta a prefato domino episcopo de domibus predictis, ut dictum est, persolvet annuatim eidem domino episcopo et suis successoribus Parisiensibus episcopis dictos sexaginta solidos census incrementi, modo et terminis predictis; et alia eciam predicta omnia et singula, prout ad ipsum facienda pertinent, firmiter observabit, quodque dictas quinquaginta libras in meliorationem ejusdem medietatis domorum implicabit infra triennium supradictum; obligans, pro ipsa melioratione sic ponenda, etc. In cujus rei testimonium, sigilla curiarum predictarum duximus presentibus litteris apponenda. Datum anno Domini millesimo ducentesimo octogesimo tertio, mense febriario.

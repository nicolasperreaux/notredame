Universis presentes litteras inspecturis, officiales Johannis, Petri et Gaufridi, archidiaconorum ecclesie Parisiensis, salutem in Domino. Notum facimus quod, in nostra presentia constituti, Johannes Patronart, Adam de Grigiaco, Hugo dictus Trebuchet, Guiardus Moissi de Soisiaco, Petrus Moissi et Avelina, ejus uxor, recognoverunt quod fuerant homines de corpore et servilis conditionis reverendi patris, Dei gratia, domini Parisiensis episcopi, et quod, ad supplicationem ipsorum, idem dominus episcopus, pensata utilitate ecclesie Parisiensis, et propter pericula evitanda que frequenter ex eorum conjunctione in casu prohibito contingebant, ipsos et Philippam et Ermenjardin, sorores dicti Hugonis, Andream, Ysabellim et Agnetam, liberos dicti Johannis Patronart, et Mariam, uxorem dicti Johannis, Richeudim, uxorem dicti Ade, Johannam, Emelinam et Lijardim, liberos dicti Ade, Odelinam, uxorem dicti Guiardi, Johannam, Stephanum et Laurenciam, liberos dicti Guiardi, Evam, Radulphum, Ferricum et Johannam, liberos dicti Petri et Aveline, a jugo servitutis et manus mortue manumisit, sub conditionibus infrascriptis, insertis ante presentem manumissionem, non tamen causa onerande libertatis. Recognoverunt insuper quod de voluntate ipsorum, ante manumissionem hujusmodi, non tamen causa onerande libertatis, dictus dominus episcopus talia jura retinuerat et retinebat in ipsis et eorum heredibus supradictis et rebus eorum, ad quemcumque locum se transferant, in terra et justicia domini episcopi sitis, videlicet honorem, debitam reverentiam et ea que solent liberti patronis suis debere; nec non talliam, singulis annis, si dicto domino episcopo placuerit, dum tamen interra et justicia domini episcopi hostisias vel possessiones habuerint seu fuerint residentes, non obstantibus prescriptione longissimi temporis, vel aliquo privilegio indulto vel indulgendo a quocumque; item, census, redditus, corveyas, decimas, redibiciones et omnes alias consuetudines et jura prius debitas et debita. Voluerunt insuper prenotate persone, et expresse consenserunt, nomine suo et dictorum heredum suorum, quod nec ipsi nec heredes eorum predicti petere possint possessiones aliquas, jure proximitatis parentum vel consanguineorum suorum, per emptionem vel etiam per quemcumque alium titulum sive modum, nec ex testamento vel ab intestato succedere, dummodo fuerint conditionis servilis et manus mortue dicti reverendi patris. Recognoverunt nichilominus prenominate persone coram nobis conventum esse inter eos et dictum dominum episcopum et ab eisdem hominibus voluntate spontanea concessum in datione hujusmodi libertatis, quod ipsi et heredes sui prenominati per servientem domini episcopi, vel episcopi Parisiensis qui pro tempore fuerit, tenentur reddere et solvere rectam decimam numeratam tam de terris et vineis acquisitis quam acquirendis, quam etiam aliis quas habent ei habituri sunt, tam ipsi quam heredes sui, in decimatione domini episcopi. Voluerunt insuper quod omnes illi ad quos terre, vinee et hostisie ipsorum, ratione quarum tenentur ad talliam et decimam numeratam, quocumque titulo devenerint, teneantur, sicut ipsi, ad talliam et decimam memoratas. De hiis autem omnibus et singulis tenendis firmiter et inviolabiliter observandis ac de non veniendo contra, ulla de causa, dicti homines, sacramento prestito corporaliter ab eisdem, coram nobis, ac insuper fide data ab eorum quolibet, se obligaverunt et oneraverunt, et omnes heredes suos qui pro tempore fuerint et quoslibet alios successores. In cujus rei testimonium, ad petitionem dictorum hominum, sigilla nostra presentibus duximus apponenda. Datum anno Domini millesimo ducentesimo quinquagesimo octavo, mense julio.

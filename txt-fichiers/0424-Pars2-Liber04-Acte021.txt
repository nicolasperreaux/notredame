In nomine sancte et individue Trinitatis. Girbertus, Parisiorum episcopus, tam presentibus quam futuris. Scire volumus omnes, tam posteros quam presentes, quod Steplianus, archidiaconus noster, aures nostre parvitatis sepe pulsaverit, rogando et supplicando quatinus prehendam suam duobus presbyteris habendam concederemus, et duos canonicos Beate Marie inde faceremus. Proposuerat enim idem Stephanus quod in ecclesia quam domibus suis contiguam edificaverat, ministros sacerdotalis ordinis constitueret, qui, tam pro remissione peccatorum suorum quam pro salute antecessorum suorum, Deo ibi ministrarent et memoriam fratrum sancte matris Ecclesie debitis horis celebrarent. Fuit etiam in ejus voto et petitione quatinus, in electione et in impositione presbiterorum ibi ministrantium et in investitura predicte prebende, capitulo Beate Marie vices nostras ex integro concederemus, et episcopali auctoritate in perpetuum firmaremus, omnesque qui pro investitura illa pecuniam, pastum vel aliquid ullo tempore promitterent, darent vel acciperent, sub perpetuo anathemate poneremus. Voluit etiam ut nos depresbiteris illis hoc ordinaremus, quatinus et in claustro, et in capitulo, et in choro, et in altaris servitio, et in omnibus sicut et ceteri canonici inrefragabiliter haberentur, pariterque et alternatim per singulas septimanas, tam in matre ecclesia, sicut integri canonici, quam in predicta capella Deo ministrarent. Nos igitur, justam et honestam in omnibus petitionem ejus considerantes, moti tam ratione quam ecclesie utilitate, assensu tocius capituli nostri, preces illius benigne suscepimus, et petitioni tam juste per omnia diligenter adquievimus, sub anathemate totum confirmando. Reliquit autem his duobus sacerdotibus duos clausos vinearum, unum ad radicem montis Beate Genovefe, alterum vero apud Ivri; ita ut communiter eos excolerent et fructus eorum communiter colligerent.  Domus autem prefati Stephani duobus presbiteris illis sic dividitur, ut, ab aresta illius macerie que media est inter majorem domum et illam in qua cellarium continetur, recta linea ducatur murus usque ad illum murum qui curtim claudit et vie adjacet. Et qui majorem domum habebit, et turrim habebit; qui vero alteram domum habebit, habebit et viridarium. Constituit etiam predictus Stephanus quatinus duo prefati presbiteri per singulos annos, die scilicet sui anniversarii, stationem de quatuor ferculis redderent; de qua statione, tam canonici quam vicarii reficerentur.

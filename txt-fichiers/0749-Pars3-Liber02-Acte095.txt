Universis presentes litteras inspecturis, officialis curie Parisiensis, salutem in Domino. Notum facimus quod, in nostra presentia constitutus, Martinus dictus Regraterius, de Villa Judea, asseruit coram nobis et confessus est in jure, quod defuncta Maria dicta Furneria, quondam uxor ipsius Martini, erat femina de corpore Beate Marie Parisiensis, et servilis condicionis jugo astricta venerabilibus viris decano et capitulo Parisiensi, tempore quo idem Martinus matrimonium contraxit cum eadem Maria, et quod ipsa erat dicte condicionis et de manu mortua dictorum decani et capituli, racione defuncti Petri dicti Rape, quondam mariti ejusdem Marie; qui Petrus, tempore quo contraxit matrimonium cum dicta Maria, erat homo de corpore ecclesie Parisiensis, ut dicebat idem Martinus, asserens quod dicti decanus et capitulum propter predicta imponebant ipsi Martino quod ipse erat homo de corpore ecclesie Parisiensis, racione predicta; super quo idem Martinus promisit, fide data in manu nostra, stare alte et basse dicto sive ordinacioni dictorum decani et capituli, vel illorum qui ad hoc ex parte dictorum decani et capituli fuerint deputati, voluntate spontanea non coactus. In cujus rei testimonium, ad petitionem dicti Martini, sigillum curie Parisiensis presentibus litteris duximus apponendum. Datum anno Domini mcclx quinto, mense augusto.

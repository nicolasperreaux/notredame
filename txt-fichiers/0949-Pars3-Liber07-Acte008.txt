Ernaudus decanus totumque capitulum Parisiense, universis presentem paginam inspecturis, in Domino salutem. Noveritis universi quod nos dedimus et concessimus dilectis fratribus et concanonicis nostris magistro Alberico Cornuto, preposito Roseti, et Guillelmo Pullo, preposito Vernoti, nemora omnia pertinentia ad preposituram Vernoti, et essarta nova que dedimus olim et concessimus dilectis Galtero Cornuto, quondam decano nostro, nunc autem archiepiscopo Senonensi, et Roberto, quondam preposito Vernoti, de communi assensu, ad extirpandum : ita quod dicti Albericus et Guillelmus nullum arpentum ejusdem terre pro minori redditu sine licentia nostra assignare poterunt, quam pro quolibet arpento iiiior denariis Pruvinensibus, et pro decima in campis numerata, videlicet undecima gerba; siquidem in terris illis villam seu villas, prout viderint honori et utilitati ecclesie nostre melius expedire, ipsis construere licebit. Quicquid autem emolumenti ex eisdem nemoribus, villis seu terris provenire poterit, tam in blado quam in pecunia, tam in justicia quam in omnibus aliis rebus, ipsorum erit liberum et quietum; tali modo, quod dictus Guillelmus, qui preposituram tenet Vernoti, terciam partem, predictus vero Albericus percipiet duas partes; salvo ipsi Guillelmo, quamdiu canonicus Parisiensis fuerit, in omnibus jure prepositure sue in alia terra. Et propter hoc, ipsi duo per juramenta sua tenentur nobis, singulis annis, dare triginta libras Pruvinenses, persolvendas istis terminis : in octabis nativitatis Domini medietatem, et in octabis nativitatis sancti Johannis Baptiste aliam medietatem. Ceterum quandocumque alter eorum cesserit vel decesserit, ad eum qui superstes fuerit, quamdiu canonicus Parisiensis extiterit, cum omni integritate, sine participatione alterius, omnia devolventur; eo adjuncto, quod si ad solum dictum Guillelmum devenerint, prefato Alberico cedente vel decedente, in hoc summa dicte pensionis excresset, quod quadraginta libras Pruvinenses, singulis annis, premissis terminis nobis reddet. Quod ut robur optineat firmitatis, presenti scripto et sigilli nostri testimonio confirmamus. Actum anno Domini millesimo cc vicesimo quinto, mense augusto.

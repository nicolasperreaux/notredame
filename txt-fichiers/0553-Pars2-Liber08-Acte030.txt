Universis presentes litteras inspecturis, Stephanus decanus totumque capitulum Parisiense, salutem in Domino. Notum facimus quod, cum dilectus noster Stephanus, decanus ecclesie nostre, de decem libris quas receperat ab hominibus de Yvriaco, pro procuratione debita decano ad opus decanatus, redditus emere proposuisset, tandem idem decanus predictas decem libras nobis dedit implicandas in emptione quam fecimus a Petro Buynele, milite, apud Cegnoles. Nos autem, propter hoc, memorato decano assignavimus x solidos annui redditus in camera nostra, eidem decano et successoribus suis decanis in octavis Purificationis beate Marie singulis annis in perpetuum persolvendos. In cujus rei memoriam, etc. Actum anno Domini MCC vicesimo.

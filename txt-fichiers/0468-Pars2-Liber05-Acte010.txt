Universis presentes litteras inspecturis, abbas lotusque conventus de Chaumes, salutem in Domino. Notum facimus quod, cum esset controversia inter nos, ex una parte, et venerabiles viros decanum et capitulum Parisienses, ex altera, super decimis quarumdam vinearum, que site sunt in decimatione sua de Cyconellis, in parrochia de Corbehart, in hanc formam pacis convenimus, habito bonorum virorum consilio, quod concesserunt nobis ut, pro omnibus decimis vinearum totius parrochie et terragii de Cychonellis et parrochie de Corbehart, habeamus de cetero et percipiamus decimam arpenti et dimidii vinee site ex altera parte chemini, quam tenent Bartholomeus de Chemino et Ferricus faber, et unius arpenti et dimidii vinee site ex altera parte chemini, quam tenent heredes defuncti Theobaldi et heredes defuncti Henrici et Aubertus Joete : ita tamen quod, si ad terram arabilem contigerit redigi dictas vineas vel aliquam partem earum, ipsi decimam de eo quod ad terram arabilem redigetur, sicut de aliis terris decimationis sue, habebunt. Si vero contigerit quod alique alie terre de quibus decimam habere consueverunt in vineas plantarentur, ipsi etiam de illis vineis, sicut de aliis terris decimationis sue, decimam habebunt, sine contradictione et diminutione aliqua. Quod ut ratum, etc. Actum anno Domini MCCXXV.

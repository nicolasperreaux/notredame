Omnibus ad quos presens scriptum pervenerit, H. decanus Beate Marie totumque ejusdem ecclesie capitulum, in Domino salutem. Notum facimus quod domum, que fuit domini Petri de Latigniaco, concanonici nostri, domino Symoni de Minciaco, ecclesie Beati Dyonisii de Passu canonico, quamdiu vixerit in seculari habitu, dedimus et concessimus. Post ejus decessum, quicumque predictum domum tenebit, pro quadraginta libris, quas dictus Symon in reparacione ipsius domus de suo posuit, singulis annis, in die anniversarii sui, xl solidos sine dilacione reddet; de quibus canonici et majori altari servientes, qui vigilie anniversarii intererunt, sex denarios percipient, et qui misse intererunt, sex denarios similiter. Quod ut ratum et firmum permaneat, presentem cartam sigilli nostri munimine fecimus roborari. Actum Parisius, in capitulo nostro, anno ab incarnacione Domini m cc quarto. Data per manum magistri Petri, cancellarii Parisiensis.

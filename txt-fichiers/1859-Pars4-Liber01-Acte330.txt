Odo, Dei gratia Parisiensis episcopus, omnibus presentes litteras inspecturis, in Domino salutem. Notum facimus quod, cum locus de Cramoel esset de parrochia de Moissi, ad preces et instantiam Thierrici et Ferrici de Cramoel, militum, et eciam certa ratione inspecta, concessimus eis ut apud Cramoel edificarent capellam et haberent in ea proprium servitorem. Ipsi vero dotaverunt eandem capellam per manum nostram de rebus inferius annotatis, scilicet : Donaverunt eidem capelle imperpetuum, ad opus capellani quicquid habebant in decima de Cramoel, grossa et minuta, et uterque illorum donavit unum arpentum terre, et inter ipsos duos unum arpentum prati, et plateam ad domum capellani. Nos itaque, providere volentes ut presbiter de Moissi in eadem capella jus parrochiale retineret, ordinavimus quod capellanus ibidem non inunget infirmos, nec tumulabit mortuos, non desponsabit contrahentes, nec parvulos baptiaabit; sed hec fient in ecclesia de Moissi, et ad presbiterum de Moissi perpetuo pertinebunt. Purificationes autem fient in dicta capella per presbiterum de Moissi vel mandatum ipsius, et obvenciones purificationis habebit. Preterea confessiones in articulo mortis, apud Cramoel, ad eundem presbiterum pertinebunt; et intererit legatis et testamentis eorum. In recompensationem vero, super eo videlicet quod locus de Cramoel hoc modo subtractus est ecclesie de Moissi, percipiet annuatim presbiter de Moissi in decima de Cramoel unum sextarium frumenti et duos sextarios avene. Ceterum, ne idem presbiter omnino careat festis annualibus, in loco de Cramoel, parrochiani de Cramoel annis singulis tenebuntur accedere ad ecclesiam de Moissi, et ibidem audire divina et ecclesiastica percipere sacramenta in tribus festis, scilicet in Pascha, in Pentecoste, in assumpcione beate Marie; ita quod capellanus de Cramoel tenebitur pariter interesse in adjutorium presbiteri de Moissi, in eisdem festis, in ecclesia de Moissi, ad vigilias, seu matutinas; nec vesperas cantabit in capella predicta, in vigilia Assumpcionis, sed intererit vesperis de Moissi. In diebus etiam eorumdem trium festorum, idem capellanus tenebitur interesse ad magnam missam, in ecclesia de Moissi; ita quod nullum omnino officium celebret, videlicet nec matutinas nec missam, in capella predicta, antequam magna missa celebrata sit in ecclesia prelibata. Et preterea tenebitur jurare fidelitatem presbitero de Moissi, qui pro tempore fuerit substitutus. Prohibemus autem ut nunquam transeat in matricem ecclasiam, sed semper in eodem statu permaneat. Ad solum vero episcopum pertinebit, in nullo obnoxia archidiacono, sicut nec ecclesia de Moissi. Obolos penthecostales colliget annuatim capellanus apud Cramoel, et eos reddet presbitero de Moissi. Quod ut ratum permaneat, presentem cartam sigilli nostri fecimus impressione muniri. Actum anno dominice Incarnationis mcc tertio, pontificatus nostri anno septimo.

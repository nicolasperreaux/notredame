Ego Bernerus decanus et ceteri canonici omnibus notum facimus, et presenti scripto determinare decrevimus ea que Stephano archidiacono cum censu vel reditu, et ea que sine censu vel aliquo reditu, canonice quidem, habenda concessimus. Concessimus enim ei molendinum et furnum nostrum, quos apud Rosetum habemus, de quibus per singulos annos debet nobis persolvere tres modios frumenti et dimidium, et totidem de multurenga. Habet etiam apud Spedonam molendinum nostrum, de quo debet reddere annuatim duos modios frumenti et totidem de multurenga; quos tamen in augusto mense debet persolvere, scilicet ad taillias nostras faciendas. Habet etiam apud eandem villam duos furnos nostros, de quibus per singulos annos persolvere debet XL solidos Medantensis monete. Concessimus autem ei, sine censu vel aliquo reditu, conductum oblationum nostrarum apud Spedonam villam exeuntium, et apud eandem villam x modios vini, de pressura torcularium. Fecit autem de proprio suo molendinum unum apud Rosetum et duos furnos apud Spedonam, quos, sine censu vel redditu, ei habere permisimus, eosque, post ejus excessum, habebimus. Sciendum vero est quia predictus Stephanus, de molendino nostro qui apud Rosetum est, sicut superius dictum est, septem modios annone nobis persolvit. Ipse autem octo inde recipit, octavum enim modium superaccrevit; quos quidem octo, post decessum ejus, habebimus, cum molendino illo quem ei facere permisimus. Sciendum etiam est quia de molendino Sancti Christofori, qui est apud Spedonam, duos modios et dimidium annone hospitio pauperum reddit; nobis vero, de nostro molendino, niior persolvit; ipse vero xvi modios inde recipit : quos quidem omnes, post ejus decessum, recipiemus, et de molendino Sancti Christofori duos modios et dimidium hospitio pauperum, sicut ipse persolvit, persolvemus. Omnia quidem ista, et que cum censu et que sine censu sunt, predicto Stephano, sicut superius determinata sunt, canonice possidenda concessimus; ita scilicet ut, post decessum illius, ad nos ex integro redeant, et in nostra communitate perpetuo existant. Et hec est summa eorum, que domnus Stephanus superaccrevit ultra ea que prius inde habebantur : nam supra septem modios annone, que recipere solebat inter furnum et molendinum apud Roseium, unum modium superaccrevit; et in eadem potestate superaccrevit molendinum trium modiorum et dimidii, medietatem frumenti et medietatem multurengie. Apud Spedonam vero, sicut superius dictum est, duos modios et dimidium annone hospitio pauperum reddit, de molendino Sancti Christofori, et nobis, de nostro, iinor persolvit; ipse vero sedecim modios inde recipit. In molendinis quippe Beate Marie, novem modios et dimidium superaccrevit, medietatem frumenti et medietatem multurengie. Furni quoque de Spedona erant ad quadraginta solidos; domnus vero Stephanus levavit eos ad triginta modios vini, et torcularia ad viginti modios vini, et conductum oblationum ad triginta solidos. Et rotagium, sive per terram sive per aquam, non reddebat prius nisi duodecim solidos, quia navis non reddebat nisi quatuor denarios tantum; ipse vero ad hoc levavit, ut de unoquoque modio vini unum denarium redderet. Et, in capitulo Parisiensis ecclesie, domni Stephaniconsilio, hoc etiam constitutum est ut, post mortem Roberti, majoris de Spedona et unius heredis sui, quicumque ejus ville major fieret, ad eandem censam furnos et molendinos haberet, et, quicumque decaniam ejusdem ville haberet, conductum oblationum ad eandem censam retineret. Similiter et major de Roseio, post decessum domni Stephani, ad eandem censam retineat et furnum et molendinos de eadem villa. Et ut hoc firmum et inconcussum in perpetuum maneret, Girbertus ejusdem ecclesie episcopus, cum ceteris presbiteris ejusdem ecclesie, in capitulo excommunicavit omnes illos qui, post decessum domni Stephani, vel prece, vel pretio, vel quocumque malo ingenio, ea que superius memorata sunt de communitate canonicorum ecclesie Parisiensis auferre presumerent.

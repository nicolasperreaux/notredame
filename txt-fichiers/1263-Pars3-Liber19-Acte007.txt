Alexander episcopus, servus servorum Dei, dilecto filio decano ecclesie Sancti Clodoaldi, Parisiensis diocesis, salutem et apostolicam benedictionem. Sua nobis decanus et capitulum Parisiense peticione monstrarunt, quod, cum institucio et destitucio magistri et fratrum domus Dei Parisiensis, ac jurisdictio spiritualis et temporalis in eis ad dictos decanum et capitulum pertinere noscantur, et iidem decanus et capitulum Philippum, quondam magistrum dicte domus, a regimine ipsius, suis culpis exhigentibus, amovissent; idem Philippus, sedem apostolicam adiens, ad magistrum Petrum Bonaventure, canonicum Belvacensem, super hoc quasdam litteras apostolicas, in quibus se magistrum ipsius domus mendaciter nominabat, quasdam vero, ut quicquid inveniret, postquam idem Philippus iter arripuerat ad sedem veniendi predictam, in ejus prejudicium temere attemptatum, revocaret in statum debitum, impetravit; quarum litterarum pretextu, nominatus Philippus tam dictos decanum et capitulum quam etiam fratres domus predicte multiplici vexacione fatigat, faciens nichilominus maliciose in fratres eosdem per nominatum canonicum excommunicacionis sentenciam promulgari; cumque nominati decanus et capitulum eumdem Philippum, tum propter hoc, tum etiam eo quod quoddam sigillum, in quo se magistrum ipsius domus nominabat, nequiter fabricari faciens, per illud, nomine ipsius domus, debita contrahere, ipsoque uti in eorumdem decani et capituli prejudicium ac ipsius domus dispendium temere presumebat, personaliter capi et carcerali tradi custodie procurassent; prefatus canonicus in Johannem, Petrum et Gaufridum archidiaconos, et nonnullos ex dicto capitulo excommunicationis de facto ferens sententiam, mandavit ipsos excommunicatos publice nunciari; faciens nichilominus omnes alios canonicos Parisienses, occasione hujusmodi, una die ad suam presenciam evocari; propter quod, iidem decanus et capitulum, gravati laboribus et exspensis, duxerunt ad nostram providenciam recurrendum. Verum, cum per assercionem venerabilis fratris episcopi Tuschulani et dilectorum filiorum nostrorum R. Sancti Angeli et O. Sancti Adriani dyaconorum cardinalium, de jurisdictione ac institucione et destitucione predictis nobis constiterit, et, ob hoc, tibi dedisse dicamur nostris litteris in mandatis, ut, excommunicacionis sentenciam latam in fratres eosdem juxta formam ecclesie relaxans, processus, si qui contra decanum et capitulum ac fratres predictos, auctoritate litterarum directarum ad eundem canonicum, seu aliarum super hujusmodi negocio ab eodem Philippo obtentarum a sede apostolica, habiti existerent, penitus revocares; discrecioni tue per apostolica scripta mandamus, quatinus predictam excommunicacionis sentenciam latam in prefatos archidiaconos ac alios, juxta formam ecclesie, auctoritate nostra relaxans, eidem canonico Belvacensi ex parte nostra districcius inhibere procures, ut per easdem litteras obtentas ad ipsum aliquatenus non procedat, nec se de ipso negocio ulterius intromittat, ac nuncies processus,... irritos et inanes... Datum Viterbii, idibus octobris, pontificatus nostri anno tertio.

Universis presentes litteras inspecturis, officialis curie Parisiensis, etc. Notum facimus quod, coram clerico nostro jurato, ad hoc a nobis specialiter destinato, cui fidem adhibemus, constitute persone inferius nominate de Succiaco, videlicet : Arnulfus Morel, Guillelmus Majorissa, Petrus Male Nutritus et ceteri asseruerunt et recognoverunt quod venerabiles viri decanus et capitulum Parisiense eisdem et communitati ville de Succiaco, ad supplicationem ipsarum et communitatis tocius ville, concesserant ut in domo quadam, sita apud Succiacum, in terra et justicia ipsorum decani et capituli, juxta domum Petri Suart, ex una parte, et contigua domui Marie, relicte Bertaudi decani, ex altera, quam domum emerant, ut dicitur, a dicta Maria, que domus onerata est in uno boisello et dimidio avene, et in denariis avene debitis in Nativitate Domini, ut dicebant, construerent et edificarent furnum quemdam communem ad communitatem tocius ville, in quo furno nulla esset bannia; tali modo, quod ipsi, singulis annis in perpetuum, pro furno predicto, dictis decano et capitulo quadraginta solidos Parisienses annui redditus certis terminis solvere tenerentur, cum omni onere quo domus predicta erat primitus onerata. Asseruerunt etiam prefate persone quod decanus et capitulum predicti eisdem et communitati tocius ville de novo concesserant, ut eedem persone, ad suum et tocius ville communitatis usum, quemdam alium furnum, in terra, justicia et dominio ipsorum decani et capituli, apud Succiacum construerent et edificarent, sine aliqua bannia; ita quod eedem persone et tota comiunitas predicta ac heredes et successores eorumdem, pro isto furno de novo constructo et pro alio predicto, in universo octo libras, annis singulis in perpetuum, dictis decano et capitulo et successoribus eorumdem solvere tenebuntur, terminis inferius nominatis, videlicet in Purificatione beate Virginis quatuor libras Parisienses, et alias quatuor libras Parisienses residuas in festo Ascensionis Domini subsequenti; retentis tamen decano et capitulo predictis in domo et furno memoratis omni jure, justicia, dominio, redditibus ac consuetudinibus aliis prius debitis quibuscumque. Asseruerunt etiam persone predicte quod ipse tenentur tenere et sustinere dictos furnos, et, si necesse fuerit, reedificare ipsarum personarum et tocius communitatis ville sumptibus, periculo et exspensis, quocienscumque eosdem reedificari contigerit vel etiam reparari. Hec autem omnia et singula, etc... Preterea Willelmus decanus, Henricus Girout, major de Succiaco, Guillelmus Burgundus, Henricus Blondelli et Johannes Champion, homines coram nobis constituti, premissa omnia et singula rata habuerunt, voluerunt et acceptaverunt, et modo consimili se obligaverunt, fide ab ipsis in manu nostra prestita corporali. In cujus rei testimonium et munimen, et ut predicta robur obtineant perpetue firmitatis, presentes litteras, ad peticionem personarum predictarum, sigilli Parisiensis curie fecimus communiri. Datum anno Domini mcc quinquagesimo nono, mense septembri.

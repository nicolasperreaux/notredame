Eodem die, obiit Nicholaus, cantor Parisiensis, qui dedit ad servicium ecclesie Parisiensis, unum turibulum aureum iiiior marcharum et viginti sterlinguorum. Dedit eciam medietatem cujusdam decime, quam emit apud Viceors, in territorio de Colleri, pro quadraginta tribus libris, et triginta solidos in decima de Ciconellis, in cujus empcione posuit viginti quinque libras. Cujus decime de Colleri proventus et triginta solidi predicti distribuentur in anniversario patris et matris sue, eo modo quod scriptum est in Pastorali, ubi scriptum anniversarium eorum. Alteram medietatem decime de Colleria emit ad augmentum stacionis domus sue, quam habet in claustro. Preterea dedit nobis tensamentum Civilliaci, quod emit a domino Symone de Pisiaco, milite, pro sexaginta quinque libris. Pro quo tensamento tenentur homines de Civilliaco nobis reddere singulis annis septem libras, in crastino sancti Andree; de quibus septem libris fiet distributio in anniversario magistri Hugonis de Navaria, eo modo quod scriptum est in Pastorali, in anniversario ejusdem Hugonis. Totum vero residuum distribuetur in anniversarium dicti N. cantoris, in vesperis et in missa, canonicis et majori altari servientibus; ita tamen quod quilibet matriculariorum presbiterorum habebit tantum sex denarios in vesperis, et sex in missa. Matricularii vero laici omnes insimul habebunt duodecim denarios.

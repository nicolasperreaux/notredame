Omnibus presentes litteras inspecturis, Guillelmus, permissione divina Parisiensis ecclesie minister licet indignus, salutem in Domino. Noverint universi quod, cum presbiter de Longo Jumello et parrochiani ejusdem ville haberent et perciperent, nomine ipsius ecclesie, dimidium modium bladi annui redditus in decima quam ecclesia Parisiensis habet apud Longum Jumellum et in territorio ejusdem ville, magister Johannes presbiter ejusdem ville, nomine sui presbiterii, Benedictus dictus Bibens Aquam, Johannes dictus Douce Aliee, Durandus de Gravigniaco, Clemens de Fossa, parrochiani ipsius ecclesie, habentes potestatem et mandatum ab aliis parrochianis ejusdem ecclesie ad dictum dimidium modium bladi, una cum dicto presbitero, vendendum nomine dictorum parrochianorum et dicte ecclesie, et ad alia agenda que in hujusmodi contractu fieri debent, prout in litteris prioris Sancti Eligii subtus Challiacum, a nobis ad hoc specialiter destinati, vidimus contineri, dictum dimidium modium bladi vendiderunt et quittaverunt coram nobis ecclesie Parisiensi, ad opus horarum ipsius ecclesie, videlicet dictus presbiter, nomine presbiterii sui, et dicti homines, nomine suo et aliorum parrochianorum ejusdem ecclesie, cum non possent tenere in manu mortua, pro viginti libris Parisiensibus, jam sibi solutis in pecunia numerata, et in utilitatem ecclesie de Longo Jumello convertendis. Renunciantes, etc... Datum anno Domini millesimo ducentesimo quadragesimo octavo, mense januario.

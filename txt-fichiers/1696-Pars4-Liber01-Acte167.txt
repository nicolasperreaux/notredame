Universis presentes litteras inspecturis, Dyonisius, archidiaconus Brie in ecclesia Parisiensi, salutem in Domino. Notum facimus quod, in nostra presentia personaliter constitute, persone infrascripte, videlicet Ysabelota, filia quondam defuncti Reginaldi Dandier, et Laurencia, ejus mater, Symon dictus Billete et Ysabellis, ejus uxor, Jaquelina dicta Escorchee, Johannes Barberius et Petronilla, ejus uxor, Johannes le Macon et Maria, ejus uxor, omnes de Moissiaco Episcopi, recognoverunt et confessi sunt in jure, coram nobis, se vendidisse et nomine venditionis imperpetuum quittavisse reverendo patri domino Ranulpho, Parisiensi episcopo, et ejus successoribus in dicto episcopatu, domos et possessiones inferius expressas, pro pretiis pecunie infrascriptis, videlicet dicte Ysabelota et Laurentia, cum assensu et auctoritate Guiardi, mariti ipsius Laurentie,... quandam domum, quam habebant et tenebant juxta manerium dicti domini episcopi, cum ejus pertinentiis, pro pretio novem librarum Parisiensium; item, dicti Symon et ejus uxor, quandam domum cum ejus pertinenciis, quam habebant juxta manerium predicti domini episcopi, pro precio sex librarum Parisiensium; item, dicta Jaquelina, quandam domunculam, sitam inter dictas duas domos, juxta manerium antedictum, pro precio sexaginta solidorum Parisiensium; item, predicti Johannes Barberius et Petronilla, ejus uxor, quartam partem vel circiter cujusdam masure, quam habebant, ex parte orientali, juxta manerium prelibati domini episcopi, pro pretio viginti octo solidorum Parisiensium in pecunia numerata, et pro quittatione et remissione quarte partis census et omnium reddituum in quibus totalis dicta masura erat antea onerata; item, prefati Johannes le Macon et Maria, ejus uxor, quartam partem cujusdam masure, quam habebant juxta masuram dictorum Johannis et Petronille et manerium antedictum, pro precio viginti solidorum Parisiensium in pecunia numerata, et pro quittatione... De quibus siquidem pecuniarum sunimis dicte persone, quilibet pro rata sua, ut superius continetur, se tenuerunt plenarie pro pagatis... Datum apud Moissiacum predictum, anno Domini millesimo cc octogesimo septimo, die sabbati in crastino assumptionis beate Marie virginis.

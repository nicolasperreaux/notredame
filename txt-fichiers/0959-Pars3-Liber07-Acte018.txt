Ego Theobaldus, comes Trecensis palatinus, notum facio tam presentibus quam futuris, quod, cum inter canonicos ecclesie Beate Marie Parisiensis et Freerium de Musterolio, super quadam villa, quam idem Freerius in nemoribus Beate Marie de potestate de Verno, juxta forgias, de novo edificaverat, controversia verteretur; tandem pars utraque in me spontanea compromisit. Ego autem, tam ab ipso Freerio quam ab aliis veritate diligencius inquisita, ab ore etiam ipsius et ab aliis pro certo cognovi quod idem Freerius in terra illa jus aliquod non habebat, et quicquid juris, tam in feodo quam in dominio, ibi dicebatur habere, in presencia mea, ecclesie supradicte quitavit. Ego itaque, pro honore Dei et gloriosissime ipsius genitricis, sub qua fundata est ipsa ecclesia, canonicis ecclesie ejusdem concessi, quod terras illas, que erant tunc temporis extirpate, propriis sumptibus excolerent; ita tamen quod de nemoribus illis nichil amplius poterunt extirpare, nec villam illic construere, nec hospites ponere, nisi de meo beneplacito et assensu. Poterunt tamen ibidem grangiam proprios in usus construere et levare. Ut autem hec compositionis forma et concessionis mee apparencia rata et firma futuris temporibus observetur, presentem cartam scribi feci et sigillo meo imprimi in testimonio veritatis. Actum apud Nogentum super Secanam, anno Dominice incarnacionis mcc, mense octobri. Datum per manum Galteri, cancellarii mei.

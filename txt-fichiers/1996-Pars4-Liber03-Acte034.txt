. Tempore Stephani Bibentis Aquam, prepositi Parisiensis, quidam captus fuit per eundem prepositum in molendino, subtus Magnum Pontem, quod vocatur molendinum Agnetis la Rouarde, qui abciderat menticam cujusdam transeuntis per Magnum Pontem. Mota autem controversia super possessione jurisdictionis dictorum molendinorum inter dominum regem, ex una parte, decanum et capitulum Parisiense, ex altera, possessio jurisdictionis dictorum molendinorum liberata fuit et reddita dictis decano et capitulo, per apprisiam factam per gentes domini regis in pleno pallamento, die sabbati post festum beati Martini estivalis, anno Domini mcc septuagesimo tercio, per hec verba:... Locus autem predictus, ubi captus fuit predictus homo, resasitus fuit de mandato Reginaldi dicti Barbot, prepositi Parisiensis, anno Domini mcclxx tercio, die lune post festum beati Mathei apostoli, per Johannem de Latigniaco, Alerinum de Potiss., servientes domini regis, de una tunica plena stramine, presentibus Gaufrido de Barro, decano Parisiensi... Decanus autem predictus fecit deportari predictam tunicam in carcerem capituli, et facta fuit justicia de ipsa, sicut de latrone.   . Item, tempore dicti Stephani, captus fuit quidam potus cupreus per servientes ipsius prepositi, in terra Gallandie dictorum decani et capituli, in domo Terrici Frisionis, pro eo quod dictus Terricus non comparuerat coram dicto preposito, ad citationem ipsius prepositi, ut dicebat idem prepositus, et quia inventum fuit per magistros curie,... deputatos a domino rege ad sedandas discordias que inter ipsum dominum regem, ex una parte, decanum et capitulum Parisiense, ex altera, vertebantur, dictos decanum et capitulum habere omnimodam justiciam in terra ipsorum de Gallandia; tandem, auditis rationibus dictorum decani et capituli, et viso instrumento confecto super hoc, dictus Philippus, episcopus Ebroicensis, et magister Henricus de Veceleiaco, archidiaconus Baiocensis, tractatores inter dictum dominum regem et decanum et capitulum, presente Reginaldo Barbou, preposito Parisiensi, preceperunt, ex parte domini regis, quod dictus locus resasiretur de dicto poto cupreo. Qui locus resasitus fuit anno Domini mcc septuagesimo tercio, die mercurii ante festum assumpcionis beate Marie virginis, per Johannem de Dinant, servientem prepositi, de ipsius precepto, de dicto poto cupreo, presentibus Johanne de Attrabato, Galtero lou Gaignier,... Godechello scissore,... Vincentio ligatore, Richardo pastillario.   . Item, predictus prepositus Parisiensis, Stephanus dictus Bibens  Aquam, in terra decani et capituli Parisiensis de Sancto Laurentio, cepit quendam equum et quemdam hominem furiosum. Que terra resasita fuit anno Domini mcclxx tercio, die dominica ante festum beati Johannis Baptiste, per Evrardum de Fontibus, servientem domini regis, de precepto Reginaldi Barbou, tunc prepositi Parisiensis, de quodam capucio et de quodam cutello, loco predictorum equi et hominis furiosi, presentibus, etc.   . Item, tempore Reginaldi Barbou, prepositi Parisiensis, captus  fuit quidam homo, in medio vie Gallandie, in latere terre capituli, in qua via capitulum habet omnem justiciam, per servientes domini regis. Que via resasita fuit, de precepto dicti R. prepositi, anno Domini mcclxx tercio, die jovis ante festum beati Michaelis archangeli, per Guillelmum dictum Seguim et Cercetum, servientes domini regis, presentibus Vincentio dicto le Lion,... Manfrido dicto le Tailleur,... Dyonisio dicto de Accelle,... Guillelmo le Lavandier... Que ressasina facta fuit de quodam capucio, loco predicti hominis.   . Item, magister Philippus, episcopus Ebroicensis, et magister Henricus de Veleiaco, auditis rationibus capituli Parisiensis, ex parte domini regis, preceperunt Reginaldo, preposito Parisiensi, quod ipse liberaret canonicis Parisiensibus, tenentibus terram Gallandie, domum quamdam que fuit Judeorum, que concessa fuit a dictis canonicis communitati Judeorum, sub condicione que sequitur, videlicet : quod, si dicta communitas dictam domum, cum cimiterio et pertinenciis eorumdem, casu aliquo possidere desineret, vel possessionem predictorum amitteret, ipsa domus et ipsum cimiterium cum pertinenciis eorum ad dictos canonicos ipso facto libere reverterentur . Qui casus acciderat. Deliberata autem fuit predicta domus, cum cimiterio et pertinentiis, a dicto preposito, dictis canonicis, anno Domini mcclxx tercio, circa festum beate Marie Magdalene, per Philippum et Bartholomeum, fratres conversos, de mandato domini regis, presentibus Gacone succentore, domino Petro de Albigniaco, canonico Sancti Dyonisii de Passu,... Guillelmo dicto la Gueite claustri Parisiensis,... Johanna, uxore Radulphi Frisionis et nutrice sua, et sociis predicti succentoris...

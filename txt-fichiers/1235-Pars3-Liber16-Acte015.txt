Philippus, Dei gratia Francorum rex. Noverint universi ad quos littere presentes pervenerint, quoniam Odo de Theovilla, de omnibus querelis, quas capitulum Beate Marie Parisiensis adversus eum habebat, ad satisfactionem veniens, in quosdam ex ipsis canonicis, salvo honore suo in hoc quod retari non poterit de multro, neque de prodicione, neque de infractura treuge, compromisit, videlicet in Herveum, decanum Parisiensem, in Petrum cantorem, in Galonem succentorem, in magistrum Hilduinum cancellarium, in Adam canonicum, in hunc modum : quod dictus Odo inviolabiliter tenebit, salva vita sua et membris suis, quicquid predicti quinque arbitrati fuerint, etiam si dicerent quod ipse a terra in perpetuum exiret, vel ut omnino exheredaretur, vel lerosolymam sine reditu proficisceretur. Cujus dicti tenendi et firmiter observandi fidejussores dedit Hugonem de Baculo, Ansellum de Catainvilla, Hugonem de Mairriolis, Herchenbaudum, fratrem ejus, Robertum Burgensem, Ogerum Regem, Willelmum Constancii, Hugonem de Calliaco, Bucardum, fratrem ejus, et Johannem, fratrem Bucardi. Si vero dictus Odo dicta predictorum audire vel sequi recusaverit, dicti fidejussores graantaverunt quod tenebunt prisoniam canonicis Parisius; ita quod a villa nullatenus exibunt, nisi assensu canonicorum. Nos vero manu capimus quod, si a dictis convencionibus vel Odo vel fidejussores resilire voluerint, nos ad posse nostrum inviolabiliter faciemus observari. Quod ut ratum permaneat, presentem paginam sigilli nostri auctoritate confirmamus. Actum anno incarnati Verbi mclxxxvi, mense februario.

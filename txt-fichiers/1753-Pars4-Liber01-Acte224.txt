Universis presentes litteras inspecturis, frater Gervasius, humilis abbas de Tyronio, totusque ejusdem loci conventus, Carnotensis dyocesis, eternam in Domino salutem. Notum facimus quod nos, habito bonorum consilio, et considerata utilitate nostra et monasterii nostri ac quatuor domorum sive prioratuum sitorum in dyocesi Parisiensi, videlicet de Jardiis, de Riensiaco, de Boillongnello et Sancti Audoeni juxta Turnomium, volumus et concedimus quod venerabilis pater episcopus Parisiensis et successores sui Parisienses episcopi, ratione procurationum quas in eisdem locis petebat dictus dominus episcopus, singulis annis habeat et percipiat decem libras Parisienses, videlicet, in prioratu de Jardiis, l solidos Parisienses; in prioratu de Riensiaco, l solidos Parisienses; in prioratu de Boillongnello, l solidos Parisienses; et, in prioratu Sancti Audoeni, l solidos Parisienses, quando episcopus, quicumque pro tempore fuerit, ipsos prioratus visitaverit, facta prius visitatione ipsorum prioratuum, sive in ipsis prioratibus jacuerit sive non; et si in aliqua dictarum solutionum dicti priores defecerint, nisi dicta pecunia infra octo dies, a die visitationis facte computandos, in domo episcopi Parisius soluta fuerit ipsi episcopo vel ejus mandato, ex tunc pro singulis diebus quibus a solutione dicte pecunie quicumque dictorum priorum cessaverit, quociens defecerit, duos solidos Parisienses, nomine pene, episcopo Parisiensi, qui pro tempore fuerit, tenebitur solvere cum dicto debito principali; et ipsos quatuor prioratus, omnes et singulos, bona eorum universa, mobilia et immobilia, presentia et futura, eidem domino episcopo et ejus successoribus Parisiensibus episcopis, pignoris et ypothece titulo, specialiter et generaliter, pro hiis omnibus et singulis, et de consensu priorum eorumdem locorum, in solidum obligamus. Si autem predicta loca vel aliquem ipsorum visitaverit episcopus Parisiensis, qui pro tempore fuerit, quod facere potest semel in anno, et ibidem voluerit pernoctare, se ipsum et familiam suam, salva sibi pecunie quantitate predicta, procurabit ipsius propriis sumptibus et expensis, ipsis quatuor domibus de Jardiis, de Riensiaco, de Boillongnello et Sancti Audoeni, sic solutionem predicte pecunie facientibus, ab exactione procurationis a Parisiensi episcopo, qui pro tempore fuerit, aliter quam superius dictum est imposterum facienda seu etiam requirenda, quittis et liberis permanentibus in futurum; salvis tamen eidem domino episcopo et ejus successoribus Parisiensibus episcopis aliis juribus, que lege dyocesiana eis competunt et competere possunt in eisdem. In cujus rei testimonium, presentes litteras sigillorum nostrorum munimine duximus roborandas. Datum anno Domini mcc quinquagesimo quarto, mense januario.

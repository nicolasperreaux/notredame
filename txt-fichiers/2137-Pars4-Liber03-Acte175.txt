Anno Domini millesimo ducentesimo tricesimo, mense junio. Quoniam cito labitur hominum memoria, et preterita de facili evanescunt, ea que diligenti indagatione addiscere potui de stacionibus carnium litterarum memorie commendare decrevi. Sunt enim decem et novem, quarum dominus Parisiensis facit sex, scilicet, quatuor que dicuntur pastus, et alias duas staciones; capitulum quinque, et cancellarius unam; Sanctus Victor, unam; Sanctus Benedictus, unam; hospicium Dei, unam; Sanctus Eligius, unam; ecclesie Sanctorum Gervasii et Prothasii et Johannis in Gravia, unam; Sanctus Paulus, unam; Sanctus Laurencius, unam. Notandum autem, quod, in pastibus episcopi et in omnibus stacionibus de carnibus porcinis, exceptis stacionibus Penthecostes, nativitatis beate Marie, Sancti Eligii, hospicii Dei, Hahoidis Divitis, camerarii canonici, racione camere, habent insimul boellos omnium porcorum et unum sextarium sagiminis; et, in omnibus illis, magister coqus habet sagimen boellorum et renunculos, cum parum sagiminis, et caudas porcorum. Item, magister coqus, in aliis stacionibus, in quibus camerarii canonici non habent boellos nec sextarium sagiminis, nichilominus habet renunculos et caudas porcorum, sed non habet sagimen boellorum. Item, in omnibus pastibus et in stacione Sancti Eligii et hospicii Dei, habet magister coqus sex denarios et obolum, pro aqua calefacienda, et, in omnibus aliis simplicibus stacionibus, quatuor denarios et obolum, pro aqua calefacienda. Tres minores vero servientes coquine habent corda et linguas porcorum, et pennam velerosam et extales sive poitrones porcorum, in omnibus stacionibus, tam pastibus quam allis. Preterea, sciendum est, quod, in capitulo Parisiensi, quinquaginta et una persone sunt, que vocem habent, quadraginta quinque integre et sex dimidie, que percipiunt quadraginta et octo staciones integras. Verum est quod in ecclesia Parisiensi sunt quinquaginta due prebende integre, sed omittimus hic prebendam Sancti Victoris, quia non percipit stacionem suam, sed vicarius suus. Preterea, decanus habet unam stacionem, cantor unam, capitulum unam pro vicaria Sancte Genovefe, senescallus unam, Sanctus Johannes unam, sex vicarii ecclesiarum sex staciones, scilicet quisque unam, matricularius laicus duas, panetarius unam, cellerarius unam, magister coqus unam. ltem, due excubie percipiunt unum frustum et dimidium, duo minores servientes de coquina unum frustum simul, alii duo minores servientes unum frustum simul, garnetarius unum frustum : et ita omnia frusta insimul computata faciunt in summa viat et duodecim frusta et dimidium; et hec stacio simplex vocatur. In pastibus quidem episcopi, percipiunt predicte persone, sicut est prenotatum. Verumptamen, isti ultimi servientes excrescunt in pastibus, ita quod due excubie, preter hoc quod habent in simplici stacione, percipiunt in singulis pastibus tria frusta; duo minores servientes de coquina duo frusta, alii duo minores servientes duo frusta, garnetarius dimidium frustum; omnes insimul unum frustum et dimidium, pro fressura. Item, in pastibus, percipiunt clerici de choro, quinque frusta et dimidium, et presbiteri Sancti Christophori tria frusta : et ita quilibet pastus constat de viiii et decem frustis. De crescencia aliarum stacionum, suis dicetur in locis. Verum, quia quedam staciones ad denarios sunt redacte, provisum est pro bono et equo, ut, pro carnibus unius stacionis integre, tres solidi Parisienses persolvantur, uno frusto valente decem et octo denarios, et pro rata, quam in carnibus solent percipere, in nummis aliis percipientibus satisfiat. Camerarii vero, scilicet duo canonici, pro boellis suis et sextario sagiminis, habebunt quilibet quatuor solidos Parisienses; magister coqus, pro caudis et renunculis et sagimine boellorum, quatuor solidos, et tres minores servientes de coquina, quilibet, duos solidos, pro cordibus et linguis et penna vesosa sic et poitronculis, habebit. In illis autem stacionibus, in quibus camerarii canonici non habent boellos, nec sextarium sagiminis, magister coqus habet solummodo duos solidos Parisienses, pro feodis suis; et tres minores servientes de coquina, sicut prenotatum est, habebunt, pro feodis suis, quisque, duos solidos. Preter hec, panis et vinum, in omnibus stacionibus, tam pastibus quam aliis, persolvetur, sicut est hactenus consuetum, nisi vinum ad nummos redactum fuerit. Prima stacio episcopi, que dicitur pastus, fit in natali Domini, que constat de viiaa et decem frustis, de quibus canonici et ecclesiarum vicarii, matricularius laicus, panetarius, celerarius et magister coqus percipiunt sexaginta quatuor integras staciones, sicut prenotatum est; que faciunt viaa et octo frusta. Clerici de choro habent quinque frusta et dimidium, presbiteri Sancti Christofori, tria frusta. Alii vero septem servientes nostri tresdecim frusta et dimidium habent, videlicet, due excubie tria frusta et dimidium, duo minores servientes de coquina tria frusta, alii duo minores servientes tria frusta, garnetarius unum frustum et dimidium; omnes insimul unum frustum et dimidium, pro froissura. Canonici vero camerarii habent, pro feodis suis, octo solidos, quilibet quatuor solidos; magister coqus, quatuor solidos, pro feodis suis, et sex denarios et obolum, pro aqua calefacienda; tres minores servientes de coquina, sex solidos, quilibet duos solidos, pro feodis suis. Summa nummorum istius pastus et aliorum singulorum pastuum sequencium, duodecim librarum et trium solidorum et sex denariorum et oboli. Secundus pastus fit in purificacione beate Marie; tercius pastus in Pascha; quartus in assumpcione beate Marie, sub forma predicta, scilicet, duodecim librarum et iii solidorum et sex denariorum et oboli. Vinum vero solvetur, sicut est consuetum, videlicet, duo modia et octo sextarios, in singulis pastibus. Panis quidem solvetur, sicut est consuetum. Notandum est autem, quod in Pascha et in Natali, clerici de choro habent, in pastibus episcopi, centum dimidia sextaria vini et centum panes magnos, et in pastibus purificacionis et assumpcionis beate Marie, centum quartas vini et centum parvos panes : et de hiis omnibus percipiunt quinque canonici de Passu sicut clerici.

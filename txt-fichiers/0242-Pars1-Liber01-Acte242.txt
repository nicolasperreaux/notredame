Anno Domini MCC septuagesimo, die jovis post festum beati Martini  hyemalis, nobilis domina lolandis, comittissa Nivernensis, fecit homagium domino episcopo Parisiensi Stephano, apud manerium regale quod vocatur nemus de Vicennis, in quadam aula superiori, de castro et castellania de Monte Gaii et ejus pertinentiis; de hiis videlicet de quibus predecessores sui fecerunt homagium, sicut feodum debet. Et dictus dominus episcopus recepit ibi homagium predictum de gratia, ad preces domine Regine et ipsius comittisse, salvo jure suo et cujuslibet alterius; facta protestatione quod non prejudicaret juri ecclesie Parisiensis nec ipsius episcopi receptio homagii facta ibi, quominus successores ipsius comittisse vel habentes seu habituri causam ab ea vel ab ipsis, dictum homagium facerent in loco debito et a suis predecessoribus usitato. Item facta protestatione de jure suo, videlicet quod idem Parisiensis episcopus pro feodo de Cloia, quod est elongatum a feodo de Monte Gaii, debet habere viginti libras annui redditus super feodum Montis Gaii, per compositionem super hoc factam tempore predecessorum episcopi predicti; super qua compositione domina comitissa, requisita utrum vellet eam servare, dixit quod sic. Item investivit eam dictus episcopus per anulum aureum, protestatione prehabita, quod, nisi ipse episcopus qui est pro tempore non deberet investire pluries de anulo aureo , quod de gratia dabat ei anulum bac vice. Item dixit dictus episcopus quod homagium predictum ligium erat. Respondit dominus Gaufridus de Villeta, miles, pro comitissa :  Sive sit ligium, sive non, facit homagium sicut feodum debet. 

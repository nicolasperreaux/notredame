Universis presentes litteras inspecturis, Gaufridus, Tyronensis monasterii dictus abbas, et totus conventus, salutem in Domino. Notum facimus quod ecclesia Beate Marie Parisiensis tenet quandam terram in valle Parisius, scilicet extra muros, que adhuc est in vineis, et infra muros in qua jam vinee non sunt, et, pro singulis arpennis tocius illius terre, reddit nobis singulis annis, in festo sancti Remigii, duodecim denarios Parisienses de censu capitali. Cum igitur dicta ecclesia Parisiensis terram illam que est infra muros, videlicet tres arpennos et dimidium et dimidium quarterium, pro quibus reddebat nobis annuatim, in prenominato festo, tres solidos septem denarios et obolum de censu capitali, vellet tradere ad domos edificandas, ne in posterum inter jam dictam ecclesiam et nos posset questio aliqua suboriri, pro bono pacis talis inter nos pactio intervenit, quod, salvo nobis censu supradicto de dicta terra, totus super excrescens census erit ecclesie Parisiensis; proventus vero de venditionibus, sive de forisfactis, sive de furno, sive justiciis, sive de quocumque alio quod provenerit, per medium inter prenominatam ecclesiam et nos penitus dividentur. Et ad hec fideliter et communiter exequenda et justiciam faciendam, memorata ecclesia majorem suum, et nos majorem nostrum habebimus, qui jurabunt quod omnia supradicta, tam pro sepedicta ecclesia quam pro nobis, fideliter exequentur. Hoc tamen addito, quod si quis hospes vel hospites, statuto termino, super excrescentem censum eidem ecclesie, aut ei vel eis qui per eandem ecclesiam jam dictam terram tenuerint, non redderent, licebit eidem ecclesie, vel eis qui nomine ipsius sepedictam terram tenuerint, quolibet irrequisito, plenariam super hoc justitiam exercere; salvo nichilominus nobis censu capitali quem debet nobis eadem ecclesia pro terra illa que extra muros est, videlicet quatuor solidis et quatuor denariis et obolo. Quod ut stabile sit et perpetua vigeat firmitate, presentes litteras annotari et sigilli nostri appositione fecimus confirmari. Actum anno gratie MCCXIIII.

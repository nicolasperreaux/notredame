Omnibus presentes litteras inspecturis, Aubertus de Nemosio et magister Lucas de Giffo, canonici Parisienses, inquisitores juris consuetudinis majorie de Orliaco, et etiam ordinatores jurium et consuetudinum, reddituum et redevenciarum ad dictam majoriam pertinencium, secundum generalem consuetudinem majoriarum aliarum capituli Parisiensis, a dicto Parisiensi capitulo deputati, salutem in Domino. Notum facimus universis, quod nos, rei veritate diligentius prout melius potuimus inquisita, super premissis taliter pronunciamus, ordinamus, seu eciam statuimus. De majore de Orliaco dicimus et ordinamus, quod qui major est nomine, et major est re et dignitate, respectu decani; ad cujus majoris officium pertinet, ut, in principio causarum, conquerencium clamores audiat, si prepositus absens fuerit a villa; si fuerit presens prepositus, audiat cum preposito, et citationes faciet fieri per decanum. Recognita et confessa coram se, absque aliqua contradictione, expediat, faciendo gagiari vel alio modo, prout de jure debuerint expediri. Si vero lis coram se per negacionem fuerit contestata, seu per aliquam allegacionem vel racionem delata fuerit, tunc debet tam reo quam auctori diem coram preposito ad procedendum assignare, ad procedendum in causa seu causis, prout de jure fuerit procedendum. Et, ad hujusmodi placita et etiam ad omnia alia, major cum preposito, loco capituli Parisiensis, debet, si voluerit, interesse. Emende et aremie, cum omni genere probacionum et cujuscumque sacramenti, debent fieri in manu majoris, tanquam in manu servientis, sive absens fuerit prepositus, sive presens. Si autem aliquis corporaliter captus vel detentus fuerit, furto, homicidio, seu alio crimine, sive etiam alia quacunque causa, majori est primitus offerendus a captoribus seu detentoribus dicti rei, seu etiam criminosi; et tunc dictus detentus, per mandatum ipsius majoris, per dictos detentores seu per alios dicte ville homines, si necesse fuerit, in prisionem transducendus. Et debet dictus major dare in mandatis decano, ut dictum detentum incarceret sive servet. Item, si aliquis aliqua occasione, ligno, membro vel vita dampnandus fuerit, debet dictus major dicto decano precipere, ut judicium quo reus dampnatus fuerit, prout dictus major per bonorum consilium duxerit judicandum, sine contradictione qualibet, exequatur. Pro metis autem inter vicinos collocandis, major habeat et percipiat, prout in eadem villa fuit hactenus consuetum. De emendis autem nichil percipiet, nisi emenda facta fuerit preposito dicti loci; et tunc, si prepositus dicti loci quittet emendam suam vel non quittet, nichilominus major emendam suam percipiet, et non quittabit, nisi velit; hoc excepto, quod de recognitis seu confessis in manu sua gagiatis, nisi satisfactum fuerit tempore competenti, infra quo res extitit gagiata, emendam suam, si velit, dictus major percipiet et habebit. Messarii autem et vinearii in dicta villa ponentur et instituentur, prout fuit hactenus consuetum. Preterea, si contingat domum, granchiam, furnum seu molendinum capituli in villa de Orliaco seu adjacentiis dicte ville refici seu eciam reparari, vetera ligna, que ad edificacionem seu reparacionem predictorum domus, granchie, furni, molendini utilia seu necessaria esse non possunt, sed tantummodo sint necessaria ad comburendum vel eciam ad ignem faciendum, pertinent ad majorem. Hec autem dicimus et ordinamus nos ex parte capituli ad hoc deputati, salvis dicto majori juribus et consuetudinibus aliis, que et quas predecessores sui hactenus habuerunt. Dicimus eciam et ordinamus, quod prepositus dicti loci auctoritate sua propria non debet nec potest impedire seu eciam prohibere dictum majorem capituli, quin pacifice gaudeat de premissis. In cujus rei testimonium et munimen, sigilla nostra duximus presentibus litteris apponenda. Datum anno Domini m cc quinquagesimo nono, mense marcio.

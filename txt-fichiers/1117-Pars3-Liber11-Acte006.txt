Ego Herveus, Parisiensis decanus, universumque Parisiensis ecclesie capitulum, notum fieri volumus, tam presentibus quam futuris, quod nos concesseramus David de la Forest ducentos arpennos nemoris, suis sumptibus dirumpendos, inter Autierviler et Richeri Villam; ita ut, de illis, centum in proprietate ecclesie remanerent, reliquos vero centum ipse possideret, et pro illis, xxx solidos de censu, singulis annis, in festo sancti Remigii, capitulo persolveret; sub hoc tamen tenore, ut, cum primos centum arpennos ad terram arabilem redegisset, illos ecclesia, si vellet, acciperet; cum vero reliquos centum dirupisset, tunc eleccionem haberemus, ut, ducentis arpennis ab ipso divisis, quam vellemus nobis medietatem retineremus. Concesseramus preterea, quod predictus David, preter supradictos ducentos arpennos, in eodem nemore, tantum centum alios arpennos in agrum redigeret; qui, cum essent dirupti, illos per medium divideret, et haberet opcionem ecclesia utram vellet medietatem accipere; reliquam vero medietatem sepedictus David possideret, pro singulis illius medietatis arpennis, sex denarios, singulis annis, ecclesie, in festo sancti Remigii, persolvens. Verumptamen, si neutram medietatem sibi retinere vellet ecclesia, ille, utraque retenta, pro singulis illorum c arpennorum, sex denarios ecclesie, singulis annis, in festo sancti Remigii, persolveret. Quia vero Balduinus de Auton et Willelmus de Auton et Hugo de Marches, griarii, nemus illud, propter griagium suum, dirumpi non permittebant, nos, de assensu predicti David, pro bono pacis, concessimus quod de illis cl arpennis, qui David contingebant, Willelmus de Auton xxvi arpennos haberet, pro xiii solidis de censu, singulis annis, ecclesie, in festo sancti Remigii, persolvendis, et Hugo de Marches, similiter viginti sex arpennos, pro xiii solidis, singulis annis, ecclesie, in predicto festo, reddendis, haberet, salva viatura et omni alia justicia nobis et ecclesie in perpetuum, tamquam dominis fundi, sicut in aliis censivis, apud Corberosam existentibus, habemus; ita tamen, quod non poterunt ibi hospites facere sine assensu capituli. Licebit tamen singulis illorum facere ibi grangiam vel domum ad manendum, non municionem ad impugnandum. Prefati vero Willelmus et Hugo totum griagium, quod, tam in predicto nemore quam in aliis nemoribus Beate Marie, ad Corberosam pertinentibus, habebant, de consensu dicti David, assensu uxoris et filiorum suorum, ecclesie in perpetuum concesserunt. Balduinus quoque de Auton totum griagium, quod, tam in predicto nemore quam in aliis nemoribus Beate Marie, ad Corberosam pertinentibus, de prefato David in feodum tenebat, in manu David reddens, eidem griagio imperpetuum abrenunciavit. David vero totum griagium, quod tam ipse quam predicti tres griarii in nemoribus Beate Marie in terra Corberose habebant, in manu capituli, assensu uxoris et filiorum, in perpetuum resignavit; et quod ad feodum David totum predictum griagium pertinebat, se et suos successores illud in perpetuum garantire promisit. Fecerunt autem predicti tres, silicet, David, Willelmus, Hugo, fidelitatem ecclesie, singuli de suorum arpennorum decima fideliter conservanda, donec ministri nostri ab ipsis mandati venerint; qui si occupati fuerint, ut venire non possint vel non velint, ipsi eam custodient, et, per sacramentum suum et messorum suorum, eam ecclesie resignabunt, et quibuscumque annis illud sacramentum canonici ibidem prebendas suas accipientes vel prepositus exegerint, ipsi et messores facient, vel quicumque terram illam possidebunt. Quod ut ratum, etc. S. Hervei decani. S. Petri precentoris. S. Mauricii archidiaconi. S. Osmundi archidiaconi. S. Girardi archidiaconi.. S. Galonis succentoris... Actum publice in capitulo nostro, anno ab incarnacione Domini m c lxxx v. Datum per manum Hylduini cancellarli.

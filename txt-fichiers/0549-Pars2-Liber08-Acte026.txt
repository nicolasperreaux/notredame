Ego A. de Collandun, cantor Laudunensis, omnibus presentes litteras, etc. Notum facio quod ego dedi capitulo Parisiensi magnam summam pecunie, ad emendos redditus, pro quibus assignaverunt michi xx libras Parisienses singulis annis reddendas, videlicet decem libras distribuendas in anniversario Michaelis, bone memorie, quondam Senonensis archiepiscopi, et sexaginta solidos distribuendos in anniversario parentum, fratrum et sororum et benefactorum meorum. De qua distributione singuli matricularii sacerdotes qui vigiliis prefati anniversarii intererunt sex denarios, et in missa totidem tantummodo habebunt. Septem vero libre mihi, quamdiu vixero, infra octabas Assumptionis beate Marie persolventur; post mortem vero meam, omnes septem libre cum sexaginta solidis in meo anniversario, parentum, fratrum, sororum et benefactorum meorum, singulis annis, canonicis et majori altari servientibus distribuentur. Actum anno Domini MCCXXVIII.

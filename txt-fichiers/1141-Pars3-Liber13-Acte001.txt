In nomine Patris et Filii et Spiritus Sancti. Amen. Ego Philippus, comes Flandrie ac Viromannie, tam presencium quam futurorum noticie transmitto, quod Drogo de Viri, apud Viriacum, molendinum et stagnum construxerat, super quo inter ipsum Drogonem et canonicos Beate Marie Parisiensis, illud calumpniantes, diuturna habita est dissensio; ad ultimum autem, talis inter eos facta est compositio, videlicet : ut in molendino quem Drogo fecerat et eciam in stagno canonici medietatem haberent; ita videlicet quod, pro medietate illa quam ibi haberent, prefatis canonicis Viriacum venientibus, in stagno mentis prefati Droconis, sive cum quibuslibet aliis, piscari licebit. Decanus vero Parisiensis ecclesie, quociens Viriacum venerit, pro voluntate sua, ad proprios usus, in predicto stagno piscari poterit. In eo itaque quod in molendino suo prefati canonici habebant, medietatem Drogoni concesserunt. Si vero partem illam, que modo non est canonicorum, precio vel aliquo alio modo adquirere potuerint, Droco mediam partem precii persolvet, et pro media ipsius parte admittetur. Similiter, si Droco precio adquisierit, canonici mediam partem persolventes, mediam possidebunt. Rursus, in superiori area canonici medietatem sibi retinuerunt; Droconi vero et reliquo parcionario aliam medietatem concesserunt, quam Droco jam sibi totam adquisivit. Si autem ibi molendinum vel vivarium facere canonici voluerint, Droco medietatem solvet expense, medietatem obvencionum percipiens. Quoniam autem idem Droco in avieu pro suis hominibus poscebat usualium, canonici xii pratorum falces in feodum ei concesserunt; ita ut predicta pars molendini et prata illa pro uno sint et in feodo. Hujusmodi ratione idem Droco fecit hominium decano et capitulo Parisiensi.. Quod ut ratum et inconcussum permaneat, sigilli nostri auctoritate et testium subscriptione munivimus, quorum hec sunt nomina: Robertus, advocatus Betunie, Galterus de Locres, Galterus Atrebatensis, magister Gerardus de Mechines et ceteri plures.

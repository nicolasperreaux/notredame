Universis presentes litteras inspecturis, Gaufridus decanus totumque capitulum Parisiense, salutem in Domino. Notum facimus quod, cum reverendus pater Reginaldus, Parisiensis episcopus, concesserit nobis quod nos teneamus et possideamus ex nunc et imperpetuum in manu mortua, absque coactione vendendi, distrahendi, alienandi, aut extra manum nostram ponendi, villas de Chevrigniaco et de Barra, cum pertinentiis quibuscumque, et omnia et singula que emimus, in villis predictis et pertinentiis omnibus et singulis earumdem, a nobili viro domino Johanne de Brueriis et Eustachia, ejus uxore; que omnia tenebant in feodum a nobili viro domino Herveo de Caprosia, milite, et que episcopo, prout in litteris super dicta venditione confectis continetur; nos promittimus et tenemur reddere et solvere imperpetuum cuilibet episcopo Parisiensi futuro, in institutione ejusdem, sexaginta solidos Parisienses, pro concessione manus mortue rerum omnium predictarum. In cujus rei testimonium, sigillum nostrum duximus litteris presentibus apponendum. Datum anno Domini m ducentesimo sexagesimo tercio, mense mayo.

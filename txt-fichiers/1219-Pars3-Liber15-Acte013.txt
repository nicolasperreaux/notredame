Universis presentes litteras inspecturis, Symon, miseratione divina Carnotensis episcopus, salutem in Domino sempiternam. Noveritis quod, in jure, coram nobis, constitutus, magister domus Dei de Spedona, Carnotensis dyocesis, asseruit coram nobis, quod domus Dei predicta adeo erat arta, quod non sufficiebat ad receptionem pauperum confluentium ad domum predictam; et quod, propter urgentem necessitatem et evidentem utilitatem ipsius domus, quandam masuram recepit sub annuo censu a venerabilibus viris decano et capitulo ecclesie Parisiensisvidelicet pro quinque quartis vini, reddendis et solvendis eisdem decano et capitulo in vindemiis, singulis annis, et pro quatuor boissellis avene et tribus denariis de conductu et duobus Turonensibus eisdem decano et capitulo, in festo nativitatis Domini. Que premissa omnia predictus magister promisit, nomine dicte domus, in perpetuum se soluturum et redditurum eisdem decano et capitulo, terminis prenotatis ; salva et retenta temporali justicia dictorum decani et capituli in loco predicto; adjecto eciam, quod magister qui pro tempore fuerit creatus in domo predicta, quocienscumque contigerit magistrum creari in eadem, solvat et solvere teneatur predictis decano et capitulo duodecim denarios Parisienses. Et nos, statu ipsius domus considerato, et utilitate ejusdem pensata, premissa omnia et singula, salvo jure cujuslibet, volumus et aprobamus; et, ad majorem rei evidentiam, sigillum nostrum duximus presentibus litteris apponendum. Datum anno Domini mcc octuagesimo iii, die dominica ante festum sanctorum Symonis et Jude apostolorum.

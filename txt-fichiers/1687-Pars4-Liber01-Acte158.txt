Universis presentes litteras inspecturis, J., ecclesie Parisiensis archidiaconus, et officialis curie Parisiensis, etc. Dominus Simon de Maciaco, miles, asseruit et recognovit quod habebat et possidebat decimam in parrochia de Maciaco et in quibusdam aliis locis circumadjacentibus. Item, recognovit et asseruit idem miles, coram nobis, quod ipse habebat et possidebat campipartem in eadem parrochia de Maciaco et in locis quibusdam circumadjacentibus. Recognovit etiam idem miles, coram nobis, quod dicta decima et prefata campipars movent de feodo domini episcopi Parisiensis. Asseruit insuper et recognovit idem miles, coram nobis, quod, pro sua necessitate inevitabili, et pro itinere suo ad terram sanctam, in quam proficisci habebat, perficiendo, de predictis decima et campiparte octo modios tam bladi quam avene annui redditus, ad mensuram Parisiensem, distrahere proponebat; et propter hoc ipse miles, coram nobis, in jure constitutus, vendidit reverendo patri Guillelmo, Dei gratia Parisiensi episcopo, imperpetuum, et illis qui causam habebunt ab ipso, ad voluntatem domini episcopi penitus faciendam, pro quadringentis libris Parisiensibus, de quibus habuit et recepit idem miles trecentas et viginti libras Parisienses, sicut confessus est coram nobis, et alias octoginta libras retinuit dominus episcopus de voluntate, mandato et assensu dicti militis, pro quinto denario, ratione feodi ipsi domino episcopo debito, prout est usitatum secundum usus et consuetudines Francie, sicut ipse miles confessus est coram nobis; renuncians prefatus miles..., octo modios bladi annui redditus et avene ad mensuram Parisiensem, videlicet quatuor modios tam frumenti quam mystolii, ita quod totum frumentum et mystolium tocius decime et campipartis predictarum insimul integraliter miscebuntur perpetuo annuatim, et exinde fiet solutio dictorum quatuor modiorum bladi, et alios quatuor modios avene pure et bone ab ipso domino episcopo sive illis qui causam habebunt ab ipso, quitte et libere absque aliqua redibitione sive diminutione, singulis annis perpetuo, infra natale Domini, in granchia ejusdem militis, apud Maciacum, super tota decima et etiam campiparte predictis, percipiendos libere et habendos; ita quod predicte decima et campipars non poterunt de cetero in plures heredes dividi; immo dictus episcopus et illi qui causam habebunt ab ipso, ab una sola persona totum predictum bladum et avenam in predicto loco imposterum percipient annuatim, vel alibi, si dictam granchiam destrui contigerit, ubicumque dictas decimam et campipartem congregari contingeret vel reponi; totum residuum ipsius decime et campipartis, quod sibi remanet, eidem domino episcopo et illis qui causam habebunt ab ipso, ad hec, in contraplegium, pignoris sive ypotece titulo, coram nobis, specialiter obligando et obligatum imposterum relinquendo... Nobilis vero mulier Ysabellis, uxor dicti militis, coram nobis, in jure constituta, specialiter et expresse quittavit domino episcopo et illis qui causam habebunt ab ipso, imperpetuum, quidquid juris in predictis octo modiis, tam bladi quam avene, annui redditus, ratione dotalicii vel alio quocumque modo, habebat vel habere poterat in futurum... Datum ad petitionem dictorum militis et ejus uxoris, anno Domini millesimo ducentesimo quadragesimo quinto, mense junio.

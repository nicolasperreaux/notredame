Officialis curie Parisiensis universis ecclesiarum rectoribus, magistris et scolaribus in civitate et suburbio Parisiensi constitutis, ad quos presentes littere pervenerint salutem in Domino. Frequens et assidua insinuatio circumstrepit, quod nonnulli clerici et scolares, nec non eorumdem servientes, fatuitate ipsorum clericorum confisi, sue salutis immemores, Deum non habentes pre oculis, sunt Parisius, qui, vitam scolasticam ducere se fingentes, illicitos et facinorosos actus sepe et sepius, armorum confidenda confisi, perpetrant et exercent : videlicet quod de die et nocte multos vulnerant atrociter, interficiunt, mulieres rapiunt, obprimunt virgines, hospicia frangunt, necnon latrocinia et multa alia enormia Deo odibilia sepe et sepius committendo. Et quoniam hec et alia per confidentiam armorum et usum attemptantur, nos, attendentes decretum summi pontificis, quo cavetur quod clerici arma portantes excommunicentur; attendentes etiam quod predecessores nostri sic incedentes, aliquando excommunicaverunt, ideoque hoc sit notorium et manifestum, quod non potest aliqua tergiversatione celari, et eorum sententia non fuerit revocata; volentes occurrere tantis malis, et paci ac tranquillitati studentium et aliorum in pace vivere volencium providere, ad instantiam multorum bonorum et de consilio eorumdem excommunicamus in scriptis clericos et scolares et eorum servientes, qui de nocte seu de die Parisius cum armis incedent, nisi de licentia reverendi patris Parisiensis episcopi vel nostra. Excommunicamus etiam in scriptis raptores mulierum, fractores hospitiorum, oppressores virginum, necnon omnes illos qui ad hec facienda se colligaverunt. Excommunicamus nichilominus omnes illos qui aliquid de premissis sciverint, nisi infra septem dies a tempore sciencie, postquam sententia sic super premissis lata ad eorum noticiam pervenerit, illud quod sciverint dicto domino reverendo episcopo vel nobis duxerint revelandum, et ad emendationem venerint competentem. Absolutionem tamen clericorum pro premissis sic excommunicatorum domino episcopo vel nobis specialiter retinemus. Verum quia nonnulli clerici et scolares ac servientes eorumdem, qui veniendo Parisius de partibus suis vel redeundo ad partes suas arma Parisius detulerunt, necnon et quidam alii scientes clericos scolares ac servientes eorum arma Parisius detulisse, verentur ex causis predictis se predictam excommunicationis sententiam incurrisse, tenore presentium declaramus quod nec est nec fuit intentionis nostre, quod predicta sententia ligentur illi clerici scolares ac eorum servientes, qui, Parisius causa studii,venientes, arma consueta deferentes in via, in primo ingressu civitatis Parisiensis usque ad hospitium suum deferunt, nec etiam illi qui, repatriare volentes, vel pro negociis utilibus et honestis, ultra dietam unam a civitate Parisiensi proficiscentes, eundo ac redeundo, arma similia deferunt, dum exeunt civitatem. Declaramus eciam illam clausulam qua dicitur : Excommunicamus omnes illos qui aliquid depremissis sciverint, etc., quod non intelligimus illud verbum premissum ad omnia premissa et singula referri, sed ad clausulas immediate precedentes, videlicet de raptoribus mulierum, fractoribus hospitiorum, obpressoribus virginum et eorum qui se ad hec colligant facienda. Presens autem mandatum ita exequemini quod de inobedientia non possitis redargui vel puniri. Datum anno Domini MCCLXVTII, die veneris post epiphaniam Domini.

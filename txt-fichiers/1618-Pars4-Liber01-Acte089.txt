Omnibus Christi fidelibus presentes litteras inspecturis, B. de Roya, Francie camerarius, salutem in Domino. Notum facimus quod nos, in presentia domini Parisiensis episcopi constituti, recognovimus nos in elemosinam perpetuam contulisse, pro remedio anime nostre et antecessorum nostrorum, abbacie Joevalis, Premonstratensis ordinis, domos nostras totas cum toto porprisio, que sunt de censiva domini episcopi et in burgo ipsius, in vico Sancti Germani Autissiodorensis Parisiensis; ita tamen quod nos, quamdiu vixerimus, domos easdem cum toto porprisio tenebimus et possidebimus, post mortem vero nostram ad dictam abbatiam devolventur, nisi de domibus memoratis in sanitate nostra vel in ultima voluntate aliud ordinaverimus. Poterimus etiam donationem istam revocare usque ad supremum vite exitum, si voluerimus. Quia vero donationem istam sine consensu domini episcopi facere non poteramus, cum predicte domus sint in censiva ejus, ad preces nostras, de consensu capituli Parisiensis, concessit quod, si dicte domus ad dictam abbaciam in elemosina predicta pervenerint, liceat eidem abbacie domos antedictas cum toto porprisio imperpetuum possidere; ita tamen quod eadem abbacia episcopo et successoribus ejus imperpetuum, singulis annis, de censu pro eisdem domibus et porprisio, reddet triginta solidos, eo termino et eo modo quo antiqus census reddebatur; salva insuper ipsi episcopo et successoribus, in eisdem domibus et porprisio, justicia et omni alio jure suo, sicut prius habebat; adjecto etiam quod capella que nunc est in domibus sepefatis post mortem nostram destruetur, nec amplius erit ibi capella. IIlud quoque pretermittendum non est quod, si postquam prefate domus ad memoratam abbaciam devenerint, easdem infra annum et diem vendiderint, emptor, non triginta solidos de censu, sed consuetum censum reddere tenebitur, et dominus episcopus vendas consuetas habebit. Si vero plusquam per annum et diem domos predictas eadem abbacia teneret, ex tunc haberet episcopus et successores ejus triginta solidos de censu, ut dictum est. Et, si quocumque modo postea vel venderet vel extra manum suam poneret, triginta solidos de censu possessor quicumque reddere teneretur, et episcopus nichilominus vendas suas haberet, quocienscumque contingeret vendi domos dictas, vel partem earum, et omne jus suum, ut predictum est. Nos vero, quamdiu eas possiderimus, non nisi antiqum et solitum censum reddere tenebimur. In cujus rei memoriam et testimonium, presentes litteras sigilli nostri fecimus impressione muniri. Actum anno Domini millesimo cc vicesimo quarto, mense novembri.

In nomine sancte et individue Trinitatis, amen. Officium est pietatis in omnibus ecclesiarum tranquillitati providere, et ea precipue negocia, que ad honorem Dei et Ecclesie pacem videntur esse contracta, perhennibus scriptis contradere, ut si quid fuerit labenti memorie negligenter subtractum, scribentis officio ad memoriam redeat ex integro reformatum; et, si forte aliquando, noverca omnium bonorum turbante invidia, querela ac controversia ante judicem mota inde fuerit, scriptura in medium recitata ordinem rei et qualitatem negocii veritatis exponat testimonio , et ora invidentium perpetuo claudat silentio. Noverint igitur omnes, quod Gualerannus de Villa Peror terram illam que vocatur Alnetum, quam jure proprietatis possidebat, pro remedio anime sue et antecessorum suorum, monasterio Sancti Martini de Campis, cum omnibus adeam pertinentibus, libere possidendam donavit. Et quamvis partem hereditarie possessionis valeat unusquisque, non requisito heredum assensu, juste in elemosinam dare et ecclesiam Dei heredem facere, tamen voluit ut fratres sui donum ejus concederent et firmarent, quod et factum est. Guido enim de Puteaco frater ejus et Hugo nepos ejus, filius Evrardi de Puteaco, plenarium assensum dono illius dederunt, et ut, quemadmodum predictus Galcrannus terram illam libere et potestative possederat, ecclesia Beati Martini de Campis ex integro possideret, concesserunt. Sed, quoniam donum illud nulla staret ratione, nulla maneret stabilitate, nisi principaliter pontificali firmaretur auctoritate, terram enim illam Robertus comes de Mellanto de feodo habebat episcopali, necessario requisita est in dono Galeranni voluntas et assensus episcopi. Bone igitur memorie episcopus, domnus scilicet Galo, antecessor noster, concordi canonicorum suorum assensu, Roberto etiam comite de Mellanto diligenter annuente, qui fundum terre illius specialiter de feodo habebat episcopi, salvis quidem et retentis consuetudinibus, quas Parisiensis episcopus , tempore predicli Galeranni, in terram illam obtinuerat, predictam possessionem, Alnetum scilicet, cum suis appendiciis, monasterio Sancti Martini de Campis potestative habendam concessit. Salvo igitur in omnibus, ut dictum est, jure et consuetudine Parisiensis episcopi, determinatum fuit, ut neque hospites episcopi neque hospitum res, contra voluntatem ipsius vel successorum ejus, in predictam terram reciperentur. Fuit etiam illud in pacto publice diffinitum, ut quandocumque prenominatus episcopus, vel quilibet successor ejus, ecclesie Sancti Martini centum libras denariorum daret, medietatem totius terre, que Alnetum vocatur, et omnium ad eam pertinentium, sicut Galerannus tenuerat, episcopalis potestas ex integro teneret, et census et ceteri redditus tam episcopo quam monachis communiter solverentur et equaliter dividerentur, ut scilicet, hoc pacto, terra feodalis a jure episcopi nequaquam alienata videretur, et pax inter utramque ecclesiam firmius et diligentius haberetur. Ego igitur Girbertus, Dei misericordia ecclesie Parisiensis episcopus, ammonitione et consilio cleri nostri, prescriptam pecunie quantitatem supradicto dedi monasterio et medietatem terre, ut dictum est, toto monasterii conventu libenter annuente, in jus nostre proprietatis recepimus; ita scilicet ut, servata conditione pacti, sicut superius dictum est. et census et redditus et quilibet pecunie questus in commune redigantur et ex equo dividantur, neque episcopus, absque priore Sancti Martini de Campis, neque ille, absque assensu predicti episcopi, vel talliam vel aliquem pecunie questum a predicta terra recipiat. Sciendum vero est, quod canonici nostri, tam persone quam ceteri, nobis et successoribus nostris illud omnino concesserunt, ut, si aliquando placeat nobis vel alicui de successoribus nostris medietatem nostram monasterio Sancti Martini de Campis contradere, liceat nobisnon requisito amplius capituli nostri assensu, donum illud, quando et quoquo modo voluerimus, perficere, et, exclusa omni contradicendi licentia, firmum et inconcussum maneat per omnia. His igitur ita determinatis , plane et absolute dilfinitum est, ut terram prenominatam ego et quilibet successor noster, Parisiensis episcopus, perpetuo habendi licentiam et retinendi potestatem habeamus. Notandum vero est, quod suprascriptam terre istius medietatem nostram, vel ejusdem medietatis redditus, nulli persone, nulli ecclesie, nulli monasterio ego aut quilibet successor noster dare vel vendere, aut aliquo modo a manu nostra emancipare valeamus, nisi monachis Sancti Martini de Campis aut capitulo Sancte Marie matris ecclesie Parisiensis; capitulo tamen, hac conditione, quod, si terram illam a manu episcopi habeat, quinquaginta libras Proviniensis monete monasterio Sancti Martini de Campis persolvat. Ut autem licentia ista et concessio supradicta perpetue firmitatis vigorem obtineant, presentem cartam inde fieri precepimus, et in testimonium veritatis, sigillo nostro, sigillo capituli nostri, sigillo etiam Sancti Martini illam muniri voluimus. Signum Girberti episcopi. Signum Berneri decani. S. Ade precentoris. S. Stephani archidiaconi. S. Henrici archidiaconi. S. Rainaldi archidiaconi... Actum publice in capitulo Sancte Marie matris ecclesie Parisiensis, anno ab incarnatione Domini M centesimo xx, indictione xnia, epacta nulla , concurrente nn cumbissexto, regnante rege Ludovico anno xn, anno episcopatus Girberti v. Tebaldus cancellarius subscripsit.

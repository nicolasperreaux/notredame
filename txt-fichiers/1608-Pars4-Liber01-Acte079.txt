Universis presentes litteras inspecturis, abbas et conventus de Nealpha Veteri, Carnotensis dyocesis, salutem in Domino. Notum facimus quod, cum nobilis vir dominus Johannes, dominus et castellanus de Malo Repastu, miles, dedisset, quittavisset nobis imperpetuum omne dominium, omnem justiciam, omnes redevancias et omnes actiones quod et quas ipse habebat et habere poterat in quatuor feodis, moventibus a reverendo patre, Dei gratia, Parisiensi episcopo et ecclesia Parisiensi; que feoda tenebant ab ipso milite, per homagium, Johannes de Cressiaco, Petrus Picardus, Huguo de Cressiaco, armigeri, et Richeudis, relicta defuncti Philippi de Nealpha; quorum tria, que tenebant a dicto milite armigeri predicti, sita sunt apud Cressiacum et territorium ejusdem ville; et quartum, quod tenebat dicta Richeudis, situm est apud Meriacum et territorium ejusdem ville, in predicta dyocesi Carnotensi; volens predictus miles et concedens quod dicti armigeri et Richeudis, vel illi qui dicta feoda tenerent, facerent ex nunc imperpetuum nobis homagium de feodis predictis, et nostrum homagium intrarent, sicut erant et fuerant in homagio ipsius militis sepedicti; nosque aliqua acquisissemus in feodis memoratis, haberemusque et perciperemus ex nostro conquestu Parisius, in terra et dominio dicti reverendi patris, centum solidos annui incrementi census, quatuor terminis Parisius consuetis, super quadam domo, quam Petrus le Borgne inhabitasse dicitur, sita in vico Nigelle, inter domum defuncti Johannis Ribout et domum Petri de Floriaco; de quibus centum solidis debentur annuatim Guillelmo dicto Janitori, civi Parisiensi, tres solidi cum dimidio incrementi census : ita tamen quod idem Guillelmus dictam domum de censu capitali, pro fundo terre debito, tenetur acquitare; idemque reverendus pater, quia predicta nobis donata et concessa et alias a nobis acquisita movebant ab ipso et ecclesia sua Parisiensi predicta, ea cepisset et arrestasset in manu sua, pro eo quod nolebat quod nos ea teneremus in manu mortua, immo volebat quod ea poneremus extra manum nostram; tandem nos eidem patri supplicavimus humiliter et devote, ut ipse predicta omnia, tam a dicto milite donata et concessa, cum eorum juribus et pertinenciis, quam a nobis alias acquisita, amortiaare pietatis intuitu dignaretur. Ipse vero, nostre supplicationi benigne annuens, pensata utilitate sue ecclesie Parisiensis predicte, ea que nobis data sunt et concessa a dicto milite in feodis predictis, prout superius est expressum, cum eorum juribus et pertinenciis, necnon omnia a nobis acquisita in dictis feodis nobis et nostro monasterio, quantum in ipso est, amortisavit in modum qui sequitur, videlicet : Quod ipse voluit et concessit quod nos et successores nostri ac nostrum monasterium predictum ea omnia habeamus, teneamus et ex nunc perpetue possideamus, absque coactione vendendi aut extra manum nostram ponendi quoquo modo, per ipsum vel successores suos seu alios, ab ipsis causam habentes, de cetero facienda; salvis tamen et retentis sibi et successoribus Parisiensibus episcopis, de voluntate et assensu nostro, dictis centum solidis annui incrementi census, sub onere dictorum trium solidorum incrementi census, percipiendis et habendis in perpetuum ab eodem et successoribus suis Parisiensibus episcopis super domo predicta et ejus pertinenciis, pro predicta amortisatione; salvo etiam et retento, de voluntate nostra, sibi et successoribus suis Parisiensibus episcopis, jure quod ipse, ratione ecclesie sue, antea habebat in dictis feodis et eorum pertinenciis aliisque omnibus supradictis; excepta amortiaatione predicta, prout superius est expressa et concessa, et salvo nichilominus jure nostro quod in predictis feodis et eorum pertinentiis habebamus ante amortiaationem predictam. Nos autem abbas et conventus predicti dicto patri et ejus successoribus Parisiensibus episcopis quittamus et omnino dimittimus dictos centum solidos incrementi census, sub onere supradicto; omne jus et omne dominium et quidquid in eodem censu et in domo predicta habebamus et habere poteramus in ipsum penitus transferentes, et cartas ac alias litteras, quas de acquisitione dicti census et aliis ad hoc spectantibus habebamus, eidem assignantes. In cujus rei testimonium et munimen, nos presentes litteras fecimus confici et sigillorum nostrorum munimine roborari. Datum anno Domini millesimo ducentesimo octogesimo quinto, mense januario.

Honorius episcopus, servus servorum Dei, dilectis filiis decano et capitulo Parisiensi salutem et apostolicam benedictionem. Cum a nobis petitur quod justum est et honestum, tam vigor equitatis quam ordo exigit rationis, ut id per sollicitudinem officii nostri ad debitum perducatur effectum; eapropter, dilecti in Domino filii, vestris justis postulationibus grato concurrentes assensu, decimas novalium de nemoribus vestris propriis, que habuistis ante concilium generale, prout redigentur in posterum ad culturam, vobis de speciali gratia indulgemus; ita tamen ut satisfiat sacerdotibus competenter, in quorum parrochiis sunt ipsa nemora constituta. Nulli ergo, etc. Datum Laterani, XII kl. marcii, pontificatus nostri anno tertio.

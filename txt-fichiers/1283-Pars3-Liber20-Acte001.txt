Venerabili in Christo patri, Dei gracia episcopo, et dilectis in Christo decano et capitulo Parisiensi, Odo, miseracione divina Tusculanensis episcopus, apostolice sedis legatus, salutem et sinceram in Domino caritatem. Cum commissi nobis regiminis cura et decor ecclesiastice honestatis invigilare nos ammonent, ut ea que a norma rectitudinis noverimus deviasse ad equitatis formam reducere debeamus; hinc est quod, cum in ecclesia vestra visitacionis officium personaliter impleremus, aliqua ibi corrigenda reperimus; inter que quedam ad presens vobis presentibus litteris intimamus, obsecrantes in Christo, et legacionis officio qua fungimur auctoritate mandantes, quatinus remedia quedam parva, que ad eorum medelam consilio deliberato providimus, recipiatis benigne, et cum omni diligencia curetis effectui mancipare. In primis igitur ordinamus seu pocius declaramus, quod decanus Parisiensis, qui pro tempore fuerit, omnium, tam canonicorum quam eciam clericorum de choro, curam habeat animarum. Quia vero, Domino attestante, domus Domini domus oracionis est, ac per hoc indecens omnino dignoscitur, ut aliud quam divinum officium exerceatur in ea, vendicionem candelarum aut rerum eciam aliarum in ea fieri districcius inhibemus. Ad hec, ad decorem domus Domini, nec non et propter divini officii corporisque Domini reverenciam, volumus et mandamus, ut tres cerei qui ardent ante majus altare fiant de cera legitima et decenti, et unusquisque fiat ad pondus unius libre; et, postquam ad mensuram unius pedis consumptus fuerit, amoveatur, et novus alius apponatur. Idem vero de cereis de retro altare, preterquam de pondere, precipimus observari. Propter decenciam vero atque mundiciam mense dominice jugiter observande, volumus et mandamus, ut palle altaris et alia lintheamina, septimanis singulis, munda, de novo lota, seu recentia apponantur, aut eciam frequencius, si necessitas id exposcat. Quia vero negocium commune plurium negligitur, et ideo quod specialiter nulli injungitur a nullo curatur, volumus et injungimus, ut in singulis sabbatis duo canonici, quidam diaconus et alter subdiaconus, in tabula inscribantur, qui alleluia ad missam, per totam sequentem ebdomadam, in festo novem simplicium leccionum teneantur cantare, pena xii denariorum apposita pro unoquoque defectu, solvenda a quolibet qui in tabula inscriptus fuerit et defectum fecerit in cantando. Quia vero tumultus in choro garriencium, et de stallo ad stallum inordinatus et frequens transitus, et servire volentes impedit, et multum inhonestatem inducit, presenti constitucione statuimus, ut quicumque in choro officium ecclesie turbaverit, aut aliud quam de necessariis loquens fuerit, et hoc eciam voce submissa, aut causa garriendi de stallo ad stallum transierit, seu de choro absque necessitate seu aliqua evidenti utilitate exierit, beneficio illius hore careat in qua hujusmodi presumpserit perpetrare. Item, quia, juxta prophete testimonium, idem debet esse premium procedencium ad bellum et ad sarcinas residencium, eorum precipue qui, dum potuerunt, legittime pugnaverunt, justum est et consentaneum racioni, ut quos evidens premit infirmitas aut debilitas senectutis manifeste excusat, beneficio pugnancium, hoc est in choro Deo serviencium exsortes esse non debeant; legacionis qua fungimur auctoritate statuimus, ut de cetero sic debiles vel infirmi, dum tamen in ecclesia residenciam faciant, distribuciones suas integre habeant, ac si in choro ipsis horis personaliter interessent; in pocionatis etiam et minutis, prima die et nocte sequenti, idem volumus observari. Item, districcius inhibemus, ne quis canonicus mulierem aliquam, monialem seu aliam, in domo sua, in claustro, sustineat pernoctare, nisi sit mater, vel soror, vel propinqua saltim in tercio gradu canonici penes quem aliquando contigerit pernoctandum, vel nisi alique magnates mulieres, que sine scandalo evitari non possunt, aliquando ad claustrum cum familiaritatis honeste duxerint divertendum, vel nisi, urgente necessitate, matronas aliquas aliquando vocari contigerit ad custodiam infirmorum. Item, quia non solum a malo, set etiam a specie mali precipit apostolus abstinere, ne aliqua mulier continue in domo canonici cujuscumque moretur in claustro ad servicium vel ad cibum districcius inhibemus. Item, districte et sub pena excommunicacionis firmiter inhibemus, ne uxores vel pedissece matriculariorum, vel eciam confugiencium ad ecclesiam Beate Marie ad refugium, aliquo modo in ecclesia seu in turribus pernoctare aliquatenus permittantur. Item, volumus et mandamus quod capicerius primam et secundam missam eo tempore faciat decantari, prout in ordinacione super hoc jam dudum facta et scripta plenius continetur; capellani vero alii, si horam debitam cantandi anticipaverint, puniantur, prout in ordinacione super hoc jam dudum edita similiter continetur; nec liceat capicerio vel alicui alii, propter hujusmodi anticipacionem, librum vel calicem vel aliquid aliud de altario apportare. Animalia vero nociva, inutilia seu jocosa, veluti ursos, cervos, corvos aut simias, vel hujusmodi in claustro nutriri seu diucius conservari ulterius inhibemus. Nulli ergo omnino hominum liceat, etc. Datum apud Pontisaram, iiii nonas novembris, anno Domini mccxl quinto.

Universis presentes litteras inspecturis, Richardus, curatus parrochialis ecclesie de Boissiaco Reposito, in Vastino, Senonensis diocesis, salutem in Domino. Notum facio per presentes, quod hodie, in mei et plurium gencium, tam virorum quam mulierum, de parrochia mea, in quadam granchia, in qua ponuntur decime bladorum, in villa de Boissiaco predicto sita, ad hoc vocatorum et rogatorum ac congregatorum, presencia, nobilis et providus vir dominus Guillelmus de Vallibus, miles, suo et domine Eustachie, uxoris sue, nomine, ac eciam eadem Eustachia se desaisiverunt et devestiverunt, in manibus venerabilis viri et discreti magistri Johannis de Grayaco, canonici Parisiensis, procuratoris virorum venerabilium et discretorum dominorum decani et capituli ecclesie Parisiensis, ad hoc litteratorie ab ipsis destinati, nomine procuratorio eorumdem et pro ipsis, per tradicionem duarum gerbarum messis seu segetis, de duabus partibus decime de Boyssiaco Reposito predicto; quas idem miles et dicta ejus uxor tenere solebant in franco allodio, et quas idem miles et dicta ejus uxor vendiderant et nomine vendicionis concesserant dictis dominis decano et capitulo ecclesie Parisiensis, pro certa pecunie summa, de qua se tenebant idem miles et ejus uxor pro contentis et bene pagatis; quas desaisinam et devestituram prefatus magister J., canonicus Parisiensis et procurator predictus, nomine procuratorio predicto, recepit et admisit. Deinde, idem miles, suo et nomine quo supra, et dicta uxor sua dictum procuratorem, nomine quo supra, et ipsos decanum et capitulum in persona ejusdem, in saisinam et corporalem possessionem vel quasi dictarum duarum parcium dicte decime, cum suis juribus et pertinenciis universis, per traditionem dictarum duarum gerbarum et per traditionem eciam cujusdam almucie, in dicta ecclesia de Boissiaco predicto a dicto milite tradite dicto procuratori, quo supra nomine, posuit et induxit... Quas saisinam et investituram recepit dictus procurator, nomine quo supra... Datum et actum, anno Domini m ccc xxx sexto, die lune in festo beate Marie Magdalene.

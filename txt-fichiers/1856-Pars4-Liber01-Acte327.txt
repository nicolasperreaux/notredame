 Petit episcopus Parisiensis contra decanum et capitulum Sancti Germani Autissiodorensis Parisiensis, quod non intromittant se de seculari justicia, exercenda in homines qui sunt infra metas burgi vel culture episcopi, sive veteris sive nove, eciamsi teneant homines illi ab ecclesia Sancti Germani; excepto eo, si quid, ratione censive, ibidem debent habere, cum justitia secularis sit episcopi Parisiensis, excepto eo quod dominus rex ibi habet per compositionem. Item, petit episcopus Parisiensis contra eosdem decanum et capitulum, quod de teloneo in aliqua parte infra predictas metas recipiendo vel exigendo in ebdomada episcopi se non intromittant, quia teloneum Parisius in tertia ebdomada est episcopi Parisiensis. Item, petit episcopus Parisiensis contra eosdem decanum et capitulum, quod de collacione prebendarum seu capellaniarum, seu etiam installacione canonicorum in ecclesia Sancti Honorati, seu eciam collacione capellaniarum in ecclesia Sancti Eustachii Parisiensis nullatenus se intromittant, cum de jure communi ad ordinem episcopi talia pertineant. Item, petit episcopus contra predictos decanum et capitulum, quod, cum ipse episcopus in eadem ecclesia officium visitationis exercuerit, procurationem eidem exhibeant competentem. Petit etiam sepedictus Parisiensis episcopus contra prenominatum decanum, quod non intromittat se de aliqua ecclesiastica jurisdictione, exercenda in canonicos vel clericos chori Sancti Germani Autissiodorensis Parisiensis, cum ad ipsum non pertineat, sed ad episcopum Parisiensem, jure diocesano...  ... Actum anno Domini millesimo ducentesimo vicesimo septimo, mense aprili.

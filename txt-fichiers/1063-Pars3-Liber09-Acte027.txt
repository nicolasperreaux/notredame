In nomine sancte et individue Trinitatis. Amen. Philippus, Dei gracia Francorum rex. Noverint universi presentes pariter et futuri, quod, cum contentio esset inter Gillebertum de Nigella et Parisiensem ecclesiam, super levacione portarum et rupcione exclusarum cujusdam molendini apud Rosetum situm, quod idem Gillebertus ad se pertinere dicebat; tandem, de assensu et voluntate Eliaabeth uxoris sue et filii sui Symonis et aliorum filiorum suorum, ecclesie Beate Marie Parisiensi omnia predicta in perpetuum quitavit, et se de cetero super hiis non molestaturum predictam ecclesiam, fide interposita, promisit : et si quis heredum suorum super hiis dictam ecclesiam vellet molestare, fide interposita promisit, se dictam ecclesiam garantiaturum. Et hoc eisdem canonicis concessit, salva piscatione, quam ipse et heredes sui semper habuerunt et habebunt in dicta aqua, usque ad locum in quo modo sunt porte edificate, et hoc sine participacione Parisiensis ecclesie. Nos vero, ad peticionem dicti Gilleberti, presenti pagine predicta omnia duximus inserenda, et ut perpetuum robur obtineant, sigilli nostri auctoritate et regii nominis caractere inferius annotato, presentem paginam fecimus communiri. Actum Parisius, anno ab incarnacione Domini m ccsexto, regni vero nostri anno xx vii, astantibus in palacio nostro quorum nomina supposita sunt et signa. Dapifero nullo. S. Guidonis buticularii. S. Mathei camerarii. S. Droconis constabularii. Datum, vacante cancellaria, per manum fratris Guarini.

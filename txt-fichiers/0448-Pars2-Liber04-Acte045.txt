Bartholomeus, permissione divina Parisiensis ecclesie minister indignus, etc. Notum facimus quod, cum quindecim libras annui redditus acquisissemus, apud Confluentium, in traverso aque, singulis annis percipiendas , videlicet in crastino Omnium Sanctorum septem libras et dimidiam Parisienses, et in crastino Purificationis beate Virginis septem libras et dimidiam Parisienses, nos easdem quindecim libras Parisienses annui redditus, ob remedium anime nostre ac benefactorum nostrorum, donavimus et concessimus ecclesie Parisiensi, annis singulis in perpetuum possidendas et percipiendas; hoc videlicet modo . centum solidos de cetero percipiendos ad distributionem horarum, que fiet tantummodo illis canonicis qui horis presentes fuerint, secundum constitutionem a capitulo factam, et centum solidos ad distributionem que fit clericis matutinalibus de cetero similiter percipiendos. Residuos vero centum solidos donavimus ad anniversarium nostrum faciendum; quos dum vixerimus retinemus, sed post mortem nostram ipsos habeat capitulum distribuendos in nostro anniversario, in vigiliis et in missa, canonicis et majori altari servientibus qui presentes interfuerint. Volumus autem ut quilibet matriculariorum clericorum qui presens affuerit, eandem ibi percipiat portionem quam in anniversariis predecessorum nostrorum, in quibus percipiunt, percipere consuevit. Quilibet etiam puerorum de choro, unum denarium in vigilia et unum in missa. Et matricularii laici, omnes insimul, duodecim denarios ibidem percipient et habebunt. In cujus rei memoriam, etc. Actum anno Domini MCC vicesimo sexto, mense octobri.

Ego Theobaldus, dominus Marliaci, notum fieri volo universis, tam presentibus quam futuris, quod ego, assumpto peregrinationis Jerosolymitane signo, quicquid habebam apud Gunnessam et apud Montem Morenciacum Herveo, fratri meo, perpetuo jure possidendum, fraterne caritatis affectu, donavi, hoc tenore : quod ei donum istud vendere aut invadiare, vel cuicumque ecclesie vel persone donare licebit; et, propter hoc, ab ipso sepcies viginti libras recepi. Huic autem donacioni dominus Bucardus, frater meus, assensum prebuit; et ego eam, ne multiplici perversorum calumpnia penitus violari vel aliquatenus infringi possit in posterum, presenti scripto et sigilli mei munimine confirmavi. Actum anno incarnati Verbi mclxxiii.

Ego Blancha, comitissa Trecensis palatina, notum facio universis presentes litteras inspecturis, quod dilectis meis magistro Galtero Cornuto et magistro Alberico, fratri ejus, dedi licenciam vendendi et extirpandi omnia nemora de Roseto. Cum autem nemora illa fuerint extirpata, non exigam pasnagium quod habeo in terra Beate Marie de Roseto; set illud quitto, dummodo Parisiense capitulum non exigat pasnagium quod habet in eadem terra, set similiter illud quittet. Quod, ut notum permaneat et ratum teneatur, litteris annotatum, sigilli mei munimine roboravi. Actum Virtuti, anno Domini m cc sexto decimo.

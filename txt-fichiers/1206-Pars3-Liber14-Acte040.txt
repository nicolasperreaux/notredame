Innocentius, episcopus, servus servorum Dei, dilecto filio nobili viro Carolo, primogenito carissimi in Christo filii nostri Johannis, regis Francie illustris, dalphino Viennensi, salutem et apostolicam benedictionem... Hinc est quod nos, tuis supplicationibus inclinati, auctoritate tibi presentium indulgemus, ut sexdecim clerici, familiares tui, domestici et continui commensales, presentes et posteri, quos ad hoc duxeris eligendos seu etiam nominandos, tuis obsequiis insistendo, fructus, redditus et proventus beneficiorum suorum ecclesiasticorum, que nunc in quibusvis ecclesiis sive locis obtinent et in posterum obtinebunt, cum ea integritate libere percipere valeant, cotidianis distributionibus dumtaxat exceptis, cum qua illos perciperent, si in ecclesiis sive locis in quibus hujusmodi beneficia consistunt, personaliter residerent; et ad residendum interim in eisdem ecclesiis sive locis minime teneantur, neque ad id a quoquam initi valeant coartari, non obstantibus, si dicti clerici in eisdem ecclesiis vel earum aliqua primam non fecerint personalem residenciam consuetam, seu quibuscumque statutis et consuetudinibus ipsarum ecclesiarum contrariis, juramento, confirmacione apostolica vel quacumque firmitate alia roboratis; etiam si dicti clerici, de illis servandis et non impetrandis litteris apostolicis contra ea, et ipsis litteris non utendo, etiam si ab alio vel ab aliis impetratis vel quovismodo concessis, per se vel procuratores eorum prestiterint vel ipsos in posterum prestari contigerit forsitan juramentum; seu si locorum ordinariis a sede apostolica sit concessum vel in posterum concedi contingat, quod canonicos et personas ecclesiarum suarum, civitatum et dyocesum, per subtractionem proventuum suorum ecclesiasticorum vel alias compellere valeant ad residendum personaliter in eisdem, aut si eisdem ordinariis et dilectis filiis capitulis earumdem ecclesiarum vel quibusvis aliis, communiter vel divisim, a predicta sit sede indultum vel in antea contigerit indulgeri, quod canonicis et personis ipsarum ecclesiarum non residentibus in eisdem, aut qui primam in eis personalem residentiam non fecissent, fructus redditus et proventus beneficiorum ipsorum dictarum ecclesiarum ministrare minime teneantur et ad hoc compelli non possint, per litteras apostolicas non facientes plenam et expressam ac de verbo ad verbum de indulto hujusmodi mentionem, et quibuslibet privilegiis, indulgentiis et litteris apostolicis, generalibus vel specialibus, quorumcunque tenorum existant, per que presentibus non expressa vel totaliter non inserta, effectus earum impediri valeat quomodolibet vel differri, et de quibusquorumque totis tenoribus habenda sit in nostris litteris mentio specialis; proviso quod hujusmodi beneficia debitis interim obsequiis non fraudentur, sed per bonos et sufficientes vicarios quibus, de beneficiorum ipsorum proventibus, necessaria congrue ministrentur, deserviatur inibi laudabiliter in divinis. Nulli ergo omnino.. Datum Avinione, decimo sexto kalendas februarii, pontificatus nostri anno primo. LIBER DECIMUS QUINTUS.

Universis presentes litteras inspecturis, officialis curie Parisiensis, salutem in Domino. Notum facimus quod, cum venerabiles viri decanus et capitulum Parisiense Theobaldum dictum Vacca, burgensem de Mosterolio in Fordiona, citari fecissent coram venerabili viro officiali Silvanectensi, judice a domino papa dato, ut dicitur, pro eo quod hospites et homines eorum de Vernoto et de locis circumadjacentibus ceperat seu capi fecerat, tanquam prepositus de Monsterolio predicto, et eos carcerari, detineri; et, hac de causa, fuit excommunicatus et aggravatus auctoritate officialis predicti, quia dictos homines et hospites ceperat seu capi fecerat et carceri detineri, occasione litis et cause mote, coram dicto officiali, inter venerabiles viros decanum et capitulum predictos, et dominam Johannam de Jardo, viduam. Dictus vero Theobaldus, in nostra presencia constitutus, asseruit et recognovit quod ipse personaliter in capitulo Parisiensi comparuit, et predictam captionem negavit se fecisse et procurasse, et quod, tempore captionis dictorum hominum, hoc anno, non erat prepositus de Mosterolio. Asseruit etiam et recognovit, quod juravit in dicto capitulo ad sancta Dei Evangelia, quod super premissis stabit voluntati et ordinationi dictorum decani et capituli, inquisita veritate super hoc, si inveniatur culpabilis in premissis. Premissa autem promisit, fide in manu nostra prestita corporali, tenere ac inviolabiliter observare. Pro premissis vero tenendis et firmiter adimplendis, obligavit predictis decano et capitulo se et omnia bona sua, mobilia et immobilia, presentia et futura, ubicumque sunt et poterunt inveniri; et, quantum ad hec, juridictioni curie Parisiensis se supponit, ubicumque se transferat vel divertat. In cujus rei testimonium, ad peticionem dicti Theobaldi, presentes litteras sigillo Parisiensis curie fecimus sigillari. Datum anno Domini mcc septuagesimo sexto, die dominica post festum Omnium Sanctorum.

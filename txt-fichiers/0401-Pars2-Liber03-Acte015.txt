Ego Bocardus, dominus de Marliaco, et Matheus, frater meus, notum facimus omnibus presentes litteras inspecturis, nos concessisse capitulo Parisiensi, pro faciendo anniversario Willelmi, fratris nostri, quondam canonici Parisiensis, sexaginta solidos Parisienses, singulis annis reddendos a majore nostro de Sancto Mederico, quicumque fuerit, de censu nostro quem habemus apud Sanctum Medericum, in festo sancti Johannis Baptiste. Et si major, quicumque fuerit pro tempore, cessaret in solutione dicto termino facienda, solveret per justiciam nostram, nomine pene, duodecim denarios singulis diebus quibus deficeret a solutione. De quibus duodecim denariis nos haberemus medietatem, et capitulum Parisiense aliam; ut saltem timor pene majorem arctaret ad debiti solutionem suo tempore faciendam. Sciendum autem est quod in distributione dicti anniversarii, de voluntate fratris nostri Willelmi et assensu decani et capituli, ad petitionem nostram, accepturi sunt sacerdotes matricularii in eadem quantitate in qua et canonici; laici vero matricularii omnes insimul duodecim denarios. In cujus rei testimonium, nos presentes litteras sigillorum nostrorum impressionibus roboravimus. Actum anno gratie MCC vigesimo primo, mense novembri.

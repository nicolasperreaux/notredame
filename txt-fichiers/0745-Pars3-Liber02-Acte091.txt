Omnibus ad quos presentes littere pervenerint, Galterus, Dei paciencia humilis abbas Sancti Germani de Pratis, et totus ejusdem loci conventus, eternam in Domino salutem. Noverit universitas vestra quod nos Richero, filio Theobaldi La Vache, homini nostro de corpore, concessimus, ut Helvisam, filiam deffuncti Ade de Barra, mulierem ecclesie Beate Marie Parisiensis de corpore, acciperet in uxorem. Concessimus eciam ut Nicholaus, filius Gaufridi Pesiau, homo de corpore ecclesie Beate Marie Parisiensis, Osannam, filiam Theobaldi La Vache, mulierem ecclesie nostre de corpore, acciperet in uxorem; tali videlicet condicione, quod heredes ex dictis Richero et Helvisa et ex dictis Nicholao et Osanna procreandi, pro medietate, ecclesie nostre homines de corpore pacifice remanebunt; reliqua vero medietas ecclesie Beate Marie Parisiensi, sicut supradiximus, absque contradiccione aliqua, remanebit Et, ne hoc processu temporis possit a memoria cadere posterorum, sigillorum nostrorum munimine decrevimus roborari. Actum anno Domini mccxxii, mense augusto.

Omnibus presentes litteras inspecturis, officialis curie Stephani, Parisiensis ecclesie archidiaconi, salutem in Domino. Noveritis quod, cum causa verteretur coram nobis inter dominum Andream, prepositum de Civili, et alios canonicos Parisienses ibidem prebendas suas percipientes, ex una parte, et dominum Johannem Palmarium, ex altera, super curacione cujusdam alvei, quem dictus Andreas et alii canonici dicebant laciorem esse debere; tandem, lite legittime contestata coram nobis, testibus receptis et attestacionibus publicatis, jurisque ordine per omnia observato, de bonorum virorum consilio jurisque peritorum qui nobis assistebant in jure, secundum quod testes, omni excepcione majores, fideliter deposuerant, diffinitive pronunciavimus dictum alveum ad latitudinem septem pedum debere curari, perpetuum silencium predicto Johanni militi, ne per se vel per alium ecclesiam Beate Marie Parisiensis super hoc fatiget, imponentes. Actum anno Gracie m cc nono decimo, mense octobri, in festo apostolorum Symonis et Jude.

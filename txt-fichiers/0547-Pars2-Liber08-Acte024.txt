Omnibus presentes litteras inspecturis, officialis curie Parisiensis, etc. Notum facimus quod, in nostra presentia constituta, Matildis, relicta Theobaldi Avenarii de Balneolis, asseruit quod ipsa et dictus Theobaldus, defunctus maritus dicte Matildis, acquisierant quandam granchiam, sitam apud Balneolos, in censiva capituli Parisiensis. Asseruit etiam quod medietas illius granchie devenerat ad dictum capitulum, ex caduco dicti defuncti, et quod dictum capitulum concesserat eidem Matildi usumfructum partis sue, quamdiu ipsa viveret. Eadem vero Matildis, in recompensationem predicte donationis ususfructus, dedit et concessit jamdicto capitulo talem partem qualem habet in dicta granchia post decessum suum; promittens, et fide prestita in manu nostra corporali, quod contra istam donationem, per se vel per alium, non veniet in futurum. Guillelmus vero, maritus dicte Matildis, dictam donationem voluit, laudavit pariter et concessit, promittens etiam fide media quod contra istam donationem, per se vel per alium, non veniet in futurum. Actum anno Domini MCCXXXIIII, mense julio.

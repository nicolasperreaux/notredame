Omnibus presentes litteras inspecturis, officialis curie Parisiensis, in Domino salutem. Notum facimus universis quod, in nostra presentia constituti, Symon de Fossato, de Balneolis, et Ligardis, ejus uxor, recognoverunt se vendidisse venerabili viro N. cantori Parisiensi, pro novem libris Parisiensibus, unam encengiam, scilicet arpentum et dimidium terre arabilis, site juxta cimiterium de Burgo Regine, in censiva Beate Marie Parisiensis; promittentes, fide data in manu nostra, quod in dicta terra nichil de cetero reclamabunt, sed eam ipsi cantori et ejus heredibus contra omnes, ad usus et consuetudines Francie, garantiaabunt. Dicta etiam Ligardis, sub eadem fide, de voluntate dicti Symonis, mariti sui, spontanea quitavit expresse ipsi cantori quicquid in prefata terra habebat et habere poterat, ratione dotalicii vel alio quocumque modo. Edelina vero, mater dicte Ligardis, et Gilo, frater ipsius Ligardis, fide interposita, coram nobis, penitus quittaverunt quicquid in terra predicta habebant et habere poterant quoquomodo; promittentes, sub eadem fide, quod in ea nichil in posterum reclamabunt, sed eam dicto cantori bona fide garantiaabunt. De predicta etiam venditione firmiter tenenda et de recta garandia ipsi cantori ferenda, Garnerus de Guallanda, Anselinus de Daulivet et Gilo predictus, coram nobis, se plegios constituerunt, quilibet in solidum et per fidem. Actum de consensu partium, anno Domini millesimo ducentesimo tricesimo, mense marcio.

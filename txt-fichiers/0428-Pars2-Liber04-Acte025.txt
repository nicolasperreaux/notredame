Imbertus, Dei gratia Parisiorum presul, notum fieri volumus omnibus matris ecclesie fidelibus, tam futuris quam presentibus, quoniam vicecomes Fulco nostram adiit presentiam, prece suplici postulans, uti suo filio nomine Goffrido, necnon suo nepoti Fulconi nomine, atque uni eorum heredi, terram illam quam Odo Crassus de Lisierno clerico tenuerat, que quidem apud Mansingiacum conjacet, aliamque item terram apud Virsiacum conjacentem, quam idem similiter Odo tenuerat juste de Lisiardo, concederemus sub litterarum annotatione. Cujus petitione suscepta, prout exorabat fecimus, consensu ac voluntate Lisierni, nostri decani atque arcbidiaconi, necnon cunctorum communi consilio fratrum; eo vero pacto ut singulis annis, in festivitate sancte Columbe, que est in septembri mense, solidos v censualiter persolvant; de quo si forte neglegentes quandocumque extiterint, emendent, et post minime perdant. Ut vero cercior existat, manu nostra firmavimus, fratrumque manibus corroborari fecimus. Signum Jmberti presulis. S. Lisierni decani... S. Ulrici archidiaconi. S. Adelmi cantoris... Regnante rege Henrico anno secundo.

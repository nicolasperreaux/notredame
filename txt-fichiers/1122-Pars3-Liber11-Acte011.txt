Universis presentes litteras inspecturis, officialis curie Parisiensis, salutem in Domino. Notum facimus quod nos, anno Domini m cc quadragesimo octavo, mense septembri, litteras Stephani, decani christianitatis Stampensis, vidimus, sub hac forma : Omnibus presentes litteras inspecturis, Stephanus, decanus christianitatis Stampensis, salutem in Domino. Notum facimus quod, in nostra presencia constitutus, Andreas de Stampis, clericus, recognovit se recepisse a capitulo Parisiensi grangiam ipsius capituli de Altario Villari, sitam, ut dicitur, juxta Corborosam, cum omnibus ejus pertinenciis, videlicet, terris, censu, decima et campiparte et quibuscumque aliis ad ecclesiam Parisiensem pertinentibus, que venerabilis pater Ebroicensis episcopus, quondam canonicus Parisiensis, dicte domus possessor, ibi habuit et tenuit, quoad vixerit, possidenda; ita tamen quod, pro dicta grangia et rebus predictis, unam stacionem in quadragesima, que non excedet quatuor libras Parisienses et dimidiam, et quinquaginta libras Parisienses, medietatem in octabis Omnium Sanctorum et medietatem aliam in octabis sancti Johannis Baptiste, quoad vixerit, persolvet capitulo annuatim. Tenebitur eciam dictam grangiam, cum pertinenciis predictis, in eque bono statu, ut modo sunt, vel meliori, tenere. Post mortem vero ejus, dicte res ad ecclesiam Parisiensem libere revertentur, salvis eidem Andree omnibus et quibuscunque mobilibus in grangia et pertinenciis predictis tunc existentibus. Que omnia, ipse vel heredes sui vel alii, quos ad hoc deputaverit, pensione illius anni, tota vel parte, et aliis, secundum quod tunc Parisiensi capitulo tenebitur, prius solutis, libere et sine contradiccione poterunt amovere, et, ad hec facienda, legittimum terminum eis tenebitur capitulum, ut asserit, indulgere. Cum enim dictam grangiam cum pertinenciis, de manu capituli, ut asserit, vacuam receperit, non tenebitur capitulo aliqua, ut asserit, de mobilibus suis ibi dimittere, nisi de gracia hoc duxerit faciendum. Incipiet autem dicte pensionis prima solucio in octabis Omnium Sanctorum proximo venturis; et deinceps fiet solutio, sicut superius est expressum. Pro qua solucione sic facienda, eas avenas quas nunc seminabit, cum medietate ybernagiorum jam seminatorum aliisque rebus ad predicta pertinentibus, colliget et percipiet, in augusto instanti. Ad supradicta fideliter observanda, etc. Datum anno Domini m cc xl iiii, mense marcio. Copiam autem istarum litterarum fecimus, sub sigillo curie Parisiensis, salvo jure alieno. Datum anno et mense predictis.

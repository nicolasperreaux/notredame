In nomine sancte et individue Trinitatis, amen. Philippus, Dei gratia Francorum rex. Noverint universi, presentes pariter et futuri, quod nos, predecessorum nostrorum vestigiis inherentes, et ecclesie Parisiensi, quam nos, sicut et idem predecessores nostri, inter regni nostri ecclesias familiarius diligimus, jus suum illesum conservare volentes, fidelibus nostris decano et capitulo Beate Marie Parisiensis universo confirmavimus, quod Parisiensem ecclesiam ab antiquo statu et ordine removeri, vel quod canonicus regularis aut monachus prehendam aut personatum aliquem aut honorem in eadem ecclesia unquam habeat, vel in eam modo quolibet inducatur, nullo unquam instinctu, nullo consilio patiemur. Privilegia quoque felicis memorie patris nostri, domni Ludo vici, nec non possessiones, consuetudines, libertates et jura que, tempore ejusdem, ipsa Parisiensis ecclesia tenuit, eidem confirmamus; sub eodem munimento ponentes mercatum Spedone, quod, pro remedio anime nostre, eidem ecclesie concessimus, et quatuor capellanias, quarum duas pro anima quondam uxoris nostre Elisabeth, Francorum regine, alias vero pro anima dilecti nostri Gaufridi, quondam Britannie comitis, ibidem in perpetuum constituimus, singulis eorum duodecim libras et dimidiam annuatim percipiendas, in redditibus Parisiensibus assignantes. Ipsorum etiam institutionem post decessum nostrum ad capitulum ejusdem ecclesie concedimus pertinere. Volumus etiam ut aquam Liricanti, sicut mete posite a nunciis nostris, Johanne de Curci et Buchardo de Valgrinosa, eam ab aqua nostra separant, liberam in perpetuum teneant et quietam ejusdem ecclesie canonici. Emptiones etiam, quas, tam apud Andresiacum quam alibi, tempore nostro, rationabiliter fecerunt, confirmamus, et alia que deinceps, procedente tempore, rationabiliter poterunt adipisci. Que omnia ut perpetuam sortiantur stabilitatem, presentem paginam sigilli nostri auctoritate ac regii nominis karactere inferius annotato precepimus confirmari. Actum Parisius, anno incarnati Verbi MC XC, regni nostri anno xi. Astantibus in palatio nostro quorum nomina supposita sunt et signa. S. comitis Theobaldi, dapiferi nostri. S. Guidonis buticularii. S. Mathei camerarii. S. Radulfi constabularii mmogz.. Data vacante cancellaria.

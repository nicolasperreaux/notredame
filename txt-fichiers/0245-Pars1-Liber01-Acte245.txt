Anno Domini MCCLX nono, mense marcio, pridie idus, die veneris  post dominicam qua cantatur Reminiscere, Ludovicus, rex Francie, arripuit iter ad partes transmarinas, de Sancto Dyonisio, et ibi accepit peram et baculum peregrinationis sue, quos benedixit et tradidit sibi in ecclesia Sancti Dyonisii Radulphus, episcopus Albanensis, tunc apostolice sedis legatus in Francia et partibus transmarinis.   Die vero sabbati, in crastino idus martii, accepit licentiam in ultimo	 suo recessu in ecclesia Parisiensi; et venit ad dictam ecclesiam de domibus suis Parisiensibus discalciatus, et dominus Petrus, filius suus, similiter cum eo nudus pedes. Dominus Philippus, primogenitus suus, et dominus Robertus, comes Attrabatensis, et quamplures alii non discalciati venerunt cum eo.

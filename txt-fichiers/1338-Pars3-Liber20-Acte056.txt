Omnibus presentes litteras inspecturis, Lucas decanus totumque capitulum Parisiense, salutem in Domino. Notum facimus quod, cum occies viginti libre, triginta tres solidi et iiiior denarii deputati essent ad distributionem vini, qui denarii per camerarios nostros, nomine camere nostre, in diversis temporibus et pluribus locis annuatim recipiebantur, pluralitasque et diversitas hujusmodi recepcionis distribucionem aliquando debitam differret, et eciam retardaret; propter quod, plures, tam canonici quam alii quorum intererat, multociens conquerebantur, communi consensu capituli nostri, ordinamus quod de cetero duo canonici, vel alii quos capitulum ad hoc duxerit eligendos, predictas occies viginti libras et triginta tres solidos et quatuor denarios recipient singulis annis in posterum... Ad hanc autem pecuniam recipiendam et distribuendam, ab instanti festo sancti Johannis Baptiste usque ad annum, elegimus communiter dilectos concanonicos nostros Petrum dictum Juvenem, et Johannem Alverniensem. Et ut omnis materia questionis in posterum removeatur, statuimus quod, anno elapso, per dictas personas vel per alias a capitulo, ut dictum est, deputandas de cetero eadem pecunia, et non per cameram seu camerarios nostros, recipiatur et distribuatur. Et, ut in futurum predicta rata sint et firma, presentes litteras sigilli nostri caractere duximus roborandas. Datum anno Domini mcc tricesimo nono, mense junio.

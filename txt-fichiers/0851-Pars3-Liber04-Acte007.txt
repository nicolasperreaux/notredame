Omnibus presentes litteras inspecturis, officialis archidiaconi Parisiensis, in Domino salutem. Notum facimus quod, cum ecclesia Beate Marie Parisiensis haberet et perciperet taxamentum vini in parrochiis de Andresiaco et de Valle Joiaci, Robertus de Vico, procurator parrochianorum seu hominum de Andresiaco, et Adam Falcator, procurator hominum ville Vallis Joiaci, habentes uterque eorum a parrochianis sive hominibus predictis mandatum speciale recipiendi ad censum ad denarium dictum taxamentum vini a decano et capitulo Parisiensi, prout in litteris venerabilis viri Stephani, archidiaconi Parisiensis, domini nostri, vidimus contineri; coram nobis constituti, recognoverunt se recepisse ad censum ad denarium dictum taxamentum a dictis decano et capitulo, videlicet quodlibet modium vini ad decem solidos Parisienses annui census, reddendos ex nunc in posterum, singulis annis, dictis decano et capitulo aut eorum mandato, in festo beati Martini hiemalis, ab eisdem parrochianis et heredibus eorumdem. Et promiserunt dicti procuratores, nomine procuratorio eorumdem hominum sive parrochianorum, quod contra premissa per se vel per alios non venient in futurum; eosdem parrochianos, eorum heredes et successores, ac eorum bona, ad reddendum ecclesie Parisiensi ex nunc in posterum annuatim, dicto termino, singulos decem solidos Parisienses pro singulis modiis dicti vini, procuratorio nomine, obligantes et onerantes, et oneratos et obligatos relinquentes. Dicti vero decanus et capitulum retinuerunt sibi et eorum ecclesie, quantum ad denarios predictos eis annuatim, ut dictum est, reddendos, habendos et percipiendos, eandem jurisdictionem, justiciam, districtum, dominium et omne aliud jus quam et quod ipsi habebant prius in predicto taxamento vini, in omnibus et per omnia, prout dicti procuratores recognoverunt, voluerunt, acceptaverunt et concesserunt in jure, coram nobis. In quorum testimonium, presentes litteras, ad peticionem dictorum procuratorum, sigilli nostri munimine fecimus roborari. Datum anno Domini mccxliiiit, mense decembri.

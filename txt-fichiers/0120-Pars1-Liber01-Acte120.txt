Johannes abbas, et prior Sancti Victoris, et magister Johannes de Candelis, canonicus Parisiensis , omnibus presentes litteras inspecturis salutem in Domino. Universitati vestre notum fieri volumus quod, cum W. presbyter, tempore pie recordationis Odonis, Parisiensis episcopi , Parisius accusaretur in multis, crebrescente ipsius infamia, Parisiensem civitatem meruit abjurare, sicut ex testimonio bonorum virorum accepimus. Postmodum autem, predicto Odone sublato de medio, ad Parisiensem civitatem redire, non petita licentia, non expavit. Cum igitur idem presbyter intollerabilis infamie et perverse conversationis existeret, ipsius malicia ascendit ad aures venerabilis patris nostri Petri, Parisiensis episcopi, qui nunc presidet; qui dictum presbyterum, iniquitatibus suis promerentibus, capi fecit et apud Victoricium carceri mancipari. Ipse vero, sua suggerente malicia, episcopi carcerem fodere et infringere minime dubitavit; sed tamen, volente Domino, non evasit. Exinde quidem apud Sanctum Clodoaldum, ut ibidem melius servaretur et tu cius, est translatus. Sane cum idem presbyter custodi carceris sua protervitate importabilis esset et gravis, ipse predicto presbytero aliquas injurias intulisse dicitur, et manus violentas injecisse in eum; quo audito, dominus episcopus, super hoc dolens ultra modum, statim ipsum presbyterum liberavit. Quia vero dictus custos, qui in presbyterum excesserat, sciebat quod hoc domino episcopo aliquatenus non placeret, statim recessit, non ausus ipsius episcopi presentiam expectare. Tandem autem predictus presbyter plenam benivolentiam episcopi habere et pacem, maxime quoniam certus erat, prout ipsemet recognovit, quod injurie ille de voluntate et conscientia episcopi sibi non fuerant irrogate, juravit, nobis presentibus, tactis sacrosanctis evangeliis, quod super liiis dominum episcopum vel aliquem de suis aliquatenus non vexabit, nec etiam procurabit vexari; et ad pacem ipsius episcopi habendam plenius et amorem, eidem episcopo omnem rancorem animi et omnimodam injuriarum actionem remisit. Dominus quoque episcopus, in pignus confederationis perfecte, ad osculum pacis ipsum presbyterum, ad preces nostras, recepit, presentibus magistro Petro, magistro Roberto, fratre Drocone, canonicis Sancti Victoris, et magistro Nicolao, Parisiensi canonico. Nos vero, hiis omnibus supradictis fidele testimonium perhibentes, has litteras conscribi fecimus et sigillorum nostrorum attestatione muniri. Actum anno MCCIX, mense septembri.

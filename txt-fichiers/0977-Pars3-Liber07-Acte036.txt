Omnibus presentes litteras inspecturis, magister Petrus, officialis curie Senonensis, in Domino salutem. Notum facimus quod, coram nobis constituti, Guillelmus dictus de Portis, armiger, filius defuncti Roberti dicti de Portis, quondam militis, et domicella Beatrix, filia defuncti Gilonis de Varannis dicti Postel, quondam militis, uxor dicti Guillelmi armigeri, recognoverunt se vendidisse et in perpetuum quitavisse venerabilibus viris decano et capitulo Parisiensi unum modium bladi annui redditus, ad mensuram de Musterolo foris Vonam, siliginis et ordei per medium, ad valorem musturengie molendini siti prope Vernotum, videlicet molendini de Rupe, siti a parte superiori; in quo molendino dictum modium bladi annui redditus dicebant se habere dicti venditores liberum, immunem et absolutum ab omni feodo, redibitione, servicio et exaccione quacumque, cum omni dominio, jure et justicia ad dictum modium bladi annui redditus pertinentibus quoquo modo, pro xl libris Turonensibus suis, quitis et jam solutis. Et de quibus denariis ipsos decanum et capitulum et eorum successores in perpetuum quitaverunt coram nobis; renunciantes, etc... Datum anno Domini mccl quarto, die mercurii post dominicam qua cantatur Heminiscere, mense februario.

Universis presentes litteras inspecturis, L. decanus Parisiensis, salutem in Domino. Notum facimus quod, in nostra presencia constitutus, dominus Henricus, dictus Chapedane, miles, recognovit quod dominus Joscelinus, capellanus in ecclesia Beate Marie Parisiensis, habebat, tenebat, et possidebat, nomine beneficii quod in dicta ecclesia Beate Marie obtinere dinoscitur, tria quarteria vinee, site apud Monsterolum, juxta Vicenas, in territorio de Petroso, in censiva ejusdem militis, ad sex denarios censuales. Et voluit et concessit idem miles, coram nobis, quod dictus Jocelinus et successores sui, qui pro tempore in dicta ecclesia beneficiati fuerint, teneant et possideant in perpetuum, ratione dicti beneficii, in manu mortua, sine coaccione vendendi aut alienandi vel extra manum suam ponendi, vineam antedictam; ita quod dictus Jocelinus solvet in presenti eidem militi quinque solidos Parisienses, et quilibet successorum suorum solvent similiter eidem militi et ejus heredibus in perpetuum, in primo anno quo dictum beneficium adepti fuerint, quinque solidos Parisienses semel; et etiam solvent singulis annis duplicem censum eidem militi et ejus heredibus in octabis beati Dionisii, scilicet duodecim denarios censuales... Datum anno Domini mccxliii, mense maio.

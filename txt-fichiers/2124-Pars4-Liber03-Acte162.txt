Anno Domini m cc nonagesimo, die martis ante Pascha, Nicholaus, forestarius, dictus le Roy, detentus fuit diu in carcere capituli, pro eo quod ipse habuerat rem ad uxorem Thome, decani de Spedona, et abjuravit eam; et postea probatum fuit contra ipsum, quod ipse cognovit eam carnaliter; et, quia probatum fuit contra ipsum eam carnaliter cognovisse, propter transgressionem juramenti, dominus decanus, nomine et vice capituli, privavit eum sergenteria sua, et inhibuit ei, in pleno capitulo, sub pena ducentarum marcarum argenti, ne dicto decano, ejus familie seu ejus bonis, in aliquo forefaciat, et ne ad uxorem dicti decani fabuletur vel loquatur in loco suspecto; et, vice versa, inhibitum fuit dicto decano, sub consimili pena, ne dicto Nicolao, ejus familie seu ejus bonis, forefaciat in aliquo. Presentibus, etc.

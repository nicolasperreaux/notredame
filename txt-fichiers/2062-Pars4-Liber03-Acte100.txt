 Ego N., canonicus vel capellanus in ecclesia Sepulchri Parisiensis, vobis, dominis meis, immediate subjecta, juro ad hec sancta Dei evangelia et in verbo sacerdotis, quod, amodo in antea, exhibebo vobis debitam reverenciam et obedienciam, juraque et honorem ecclesie vestre Parisiensis et predicte ecclesie Sepulchri servabo, pro posse, ac residenciam continuam faciam in dicta ecclesia Sepulcri, et eidem ecclesie meoque beneficio predicto continue deserviam, nisi fuero legitime impeditus, quo casu per aliam personam idoneam id faciam fieri, pro me; et quod contra ista vel aliquod eorumdem nullum privilegium seu graciam per me aut alios impetrabo, nec impetratis utar, sub pena privacionis dicti beneficii mei, prout fundacio requirit, et continet ordo in litteris presentandi et conferendi canonicatus et alia beneficia dicte ecclesie expressus; et quod comparebo singulis annis in sancta synodo vestra, nisi impediat justa excusatio; quam vobis significabo infra quindenam, sub pena per vos contra absentes et contumaces stabilita Cet, si non sit presbiter, dicat ultra; et quod faciam me promoveri ad sacros presbiteratus ordines infra annum, cum requirat sacerdotium dictum meum beneficium; nec impetrabo dispensationem contra, nec impetrata me juvabo.  Cappellani ecclesiarum Sanctorum Benedicti, Mederici, Stephani de Gressibus et Sepulchri faciunt tale juramentum, sicut faciunt cappellani ecclesie Parisiensis, et etiam matricularii clerici Sancti Mederici.

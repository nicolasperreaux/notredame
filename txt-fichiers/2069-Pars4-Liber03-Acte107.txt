Universis presentes litteras inspecturis, A. decanus totumque capitulum Parisiensis ecclesie, salutem in Domino sempiternam. Notum facimus quod nos, considerantes attencius quod presumptuosa temeritas aliquorum requirit, ut, dum hujus sancte ecclesie statuta salubria contempnere non verentur, propter quod dicte nostre ecclesie non modicum detrahitur honestati, non simus statutis predictis contenti, sed penam contra transgressores hujusmodi apponamus, per quam ipsorum insolencia reprimatur; ac volentes statum dicte ecclesie, quantum nobis est possibile, reformare, die martis in crastino festi nativitatis beati Johannis Baptiste, anno Domini millesimo trecentesimo vicesimo quinto, in nostro capitulo generali, ad sonum campane, more solito, congregato, statuimus et consensu et voluntate unanimi omnium ordinamus, ut nullus canonicus, vicarius, capellanus, seu quamvis alius servitor vel clericus nostri chori sotulares consuticios vel ad laqueos, seu caligas, alterius coloris quam nigri, de cetero patenter, et presertim in dicta nostra ecclesia, defferre presumat, nullusque comam nutriat sive barbam; sed, impedimento cessante, absque contradictione aut deffectu quocumque, se radi faciant, temporibus ordinatis, largas coronas defferant et competentes tonsuras. Si quis autem a tempore publicacionis statuti predicti contrarium fecerit, eo ipso, omnibus distribucionibus, diurnis et nocturnis, usque ad unum mensem continue computandum, noverit se privatum; decernentes quod, si quid de predictis bonis ecclesie, durante termino supradicto, quocumque modo perceperit, non faciat illud suum, sed id restituere teneatur, sicut injuste detinens alienum. Ceterum, cum ex nonnullorum fida relacione didiscerimus quod nimis reputamus horrendum, quod quedam persone dicte nostre ecclesie, tanquam prodige sue fame, ad taxillos seu griestam, cum aliis personis dicte ecclesie et allis extraneis et alterius professionis, publice et notorie ludunt, ac aliis nephandis et prohibitis ludis et actibus adeo se inmergunt, quod in multis locis civitatis et diocesis Parisiensis, penes bonos et graves, eorum infamia divulgatur, et in nostra predicta ecclesia scandalum generatur; nos, tam pestifero morbo medelam adhibere volentes, sub pena in statuto predicto contenta, et sub excommunicacionis pena, districtius prohibemus, ne quis de dicta nostra ecclesia, de cetero, nativitatis dominice, sancti Nicholai et beate Katharine festis, in quibus homines, ex communi solacio et non ex ardore avaricie, frequenter ludere reputantur, dumtaxat exceptis, ludant de cetero ad taxillos; scituri quod, si quis vel qui de personis predictis ad talem ludum, per legittimas sanctiones prohibitum et dampnatum, ludens vel ludentes fuerint deprehensi, vel alias evidenter probatum extiterit contra ipsos, eosdem, tanquam infames et scandaliaatores dicte ecclesie, preter penas predictas, vitabimus et faciemus vitari, nec ad officia dicte ecclesie de cetero assumentur. Volumus eciam et faciemus, ut in dicta ecclesia risus inhonesti et omnes confabulaciones, dum celebrantur sacra solempnia, penitus conquiescant, sed nostra conversacio sit ita devota, humilis et quieta, ut Omnipotenti et omnibus, de multis partibus afffuentibus ad eandem, placibilis sit et grata. Quod ut firmum et stabile perseveret, etc.

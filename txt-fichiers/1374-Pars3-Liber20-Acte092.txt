Radulfus decanus, Robertus thesaurarius, Hubertus, canonicus Meldensis, omnibus in perpetuum notum facimus mandatum domini pape ad nos emanasse, sub hac forma :  Innocentius, episcopus, servus servorum Dei, dilectis filiis decano, thesaurario et H. canonico Meldensi, salutem et apostolicam benedictionem. Ex insinuatione M. vidue, nostris est auribus intimatum, quod, cum inter ipsam et Paganum clericum, Parisiensis diocesis, super dotalicio suo, coram abbate Sancti Victoris Parisiensis et suis conjudicibus delegatis a nobis, questio verteretur, idem judices iniquam contra eandem sententiam protulerunt, a qua nostram audientiam appellavit. uocirca discretioni vestre per apostolica scripta mandamus, quatinus, in appellationis causa legitime procedentes, sententiam ipsam confirmare vel infirmare, sicut de jure fuerit faciendum, appellatione remota, curetis... Datum Laterani xv kal. januarii, pontificatus nostri anno duodecimo.  Partibus igitur in nostra presencia constitutis et auditis, ex parte predicte M. propositis que frivola reputavimus, et inspectis diligenter attestacionibus ex parte predicti Pagani oblatis et sigillo predictorum judicum sigillatis, de consilio prudentum virorum et jurisperitorum, ea que facta sunt a dictis judicibus approbamus, et auctoritate apostolica eorumdem sententiam confirmamus, jam dicte M. perpetuum silentium super hoc imponentes, prefatum Paganum ab impeticione ejusdem M. penitus absolventes. Quod ut ratum et firmum permaneat, presentes litteras sigillorum nostrorum munimine fecimus roborari. Actum Meldis publice, anno incarnacionis Dominice mcc decimo, mense decembri.

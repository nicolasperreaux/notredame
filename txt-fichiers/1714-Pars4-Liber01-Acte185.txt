Universis presentes litteras inspecturis, officialis curie Parisiensis, salutem in Domino. Notum facimus quod, coram nobis personaliter constituti, Petrus dictus Chapelain et Johannes dictus Bernache, de Sancto Clodoaldo, recognoverunt se accepisse et retinuisse in solidum a domino Guillelmo de Podio, receptore domini Parisiensis episcopi, vice et nomine dicti domini episcopi eisdem et eorum heredibus tradente imperpetuum, unum arpentum insule in Sequana, in aqua domini episcopi, apud Sanctum Clodoaldum, pro plantando et colligendo oserios subtus aut supra pontem illius loci, dum tamen in aqua domini episcopi, et quod in hoc detrimentum non inferant navigio seu mercature, pro duobus solidis Parisiensibus bone monete census, reddendis in festo sancti Remigii perpetuo annuatim, prout hec et alia in quibusdam litteris quas habent ab eodem receptore, sub sigillo curie Parisiensis, plenius continetur. Quos siquidem duos solidos monete predicte dicti Petrus et Johannes, quilibet in solidum, promiserunt fide media se reddituros mandato domini episcopi in dicto festo, et quod in alliciando vel plantando ibidem prejudicium vel obstaculum non inferent navibus aut mercature, ullo modo ; obligantes se et suos heredes, omniaque et singula bona sua, jurisdictioni curie Parisiensis se specialiter supponentes. In cujus rei testimonium, sigillum curie Parisiensis litteris presentibus duximus apponendum. Datum anno Domini millesimo cccsexto, die mercurii in festo beati Andree apostoli.

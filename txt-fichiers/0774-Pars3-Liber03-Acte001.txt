Universis presentes litteras inspecturis, curie Parisiensis, Johannis, Guillermi et Garneri, archidiaconorum in ecclesia Parisiensi, officiales, salutem in Domino. Notum facimus quod, in nostra presentia constituti, Christiana, relicta Hugonis de Gallandia, Ansellus Pagaille, Maria, ejus uxor, Coleta, eorum filia, et ceteri, existentes de villa et origine ville de Balneolis, recognoverunt spontanea voluntate, et excerta scientia confessi sunt, pro se et pro aliis liberis suis impuberibus, quod ipsi et antecessores eorum erant et fuerant homines de corpore ecclesie Beate Marie Parisiensis et servilis condicionis jugo astricti venerabilibus viris decano et capitulo Parisiensi, a tempore a quo non extabat memoria. Recognoverunt insuper et confessi sunt spontanei, non coacti, ex certa scientia, quod ipsi decanus et capitulum ipsos et liberos eorum, quos habent et quos legitime procreaverint de propriis corporibus eorumdem, manumiserant a servitutis jugo et manus mortue quibus erant astricti Parisiensi ecclesie, ad supplicationem et preces multimodas eorumdem, intuitu pietatis, sub condicionibus et modis inferius annotatis... Quod ipsi decanus et capitulum sibi et successoribus suis retinuerant, de voluntate et assensu expresso hominum eorumdem,... specialiter in ipsis liberis suis et heredibus eorum, procreandis de propriis corporibus ipsorum, et in rebus et bonis ipsorum sive possessionibus quibuscumque, octo libras Parisienses, nomine tallie, singulis annis, in festo beati Martini hyemalis, eisdem decano et capitulo in posterum persolvendas ab eisdem sive successoribus eorumdem seu possessoribus domorum, masurarum, hostisiarum et possessionum ville et territorii de Balneolis, quicumque fuerint, sive ab illis ad quos bona hujusmodi et ipse possessiones quocumque modo sive titulo devenerint, cum ante hujusmodi manumissionem ipsi decanus et capitulum haberent talliam ad voluntatem sive ad beneplacitum suum in personis et bonis suis et possessionibus hujusmodi; item, rectam et legitimam decimam numeratam de terris, fundis et ortis... Fiet autem tallia predicta et assedebitur per eos qui a capitulo Parisiensi fuerint deputati. De vineis autem, tam acquisitis et acquirendis, quam eciam aliis quas ipsi vel heredes aut successores eorum habent et habituri sunt in decimatione dictorum decani et capituli Parisiensis, ita ordinatum est : quod de vineis suis acquisitis et acquirendis solvent, singulis annis, pro quolibet arpento sex solidos Parisienses annui redditus, et solvere tenebuntur pro decima seu racione decime, ad festum beati Martini hyemalis, annuatim; et, si ipsi vel heredes aut successores eorum in solucione dictorum reddituum aliquo tempore in toto vel in parte defecerint, vel predicte vinee ad solucionem dictorum reddituum non sufficiant, quod ad ipsas vineas et ad omnes alias possessiones quas ipsi vel heredes ipsorum habent vel habebunt in posterum dicti decanus et capitulum se possint libere et auctoritate propria, sine contradictione aliqua, pro defectu hujusmodi assignare. Quicumque autem, per se vel per servientes seu per alium, aliquid de terris, fundis et ortis removerit, levaverit vel asportaverit aut fieri procuraverit, antequam predicta decima numeretur, ut dictum est, et levetur, tenebitur dictis decano et capitulo sive prebendario loci ad emendam, acsi furtum commisisset. Jurabunt autem annis singulis in capitulo Parisius serviens seu servientes qui deputabuntur ad predictam decimam numerandam, quod fideliter et diligenter intendent ad predictam decimam numerandam et levandam, et pro capitulo et pro hominibus antedictis. Recognoverunt etiam et confessi sunt ipsos decanum et capitulum in eis et successoribus eorum et bonis sive possessionibus quibuscumque, que et quas habent et habituri sunt in terra, censiva sive justitia ecclesie Beate Marie Parisiensis, in manumissione hujusmodi hec jura retinuisse, videlicet : omnes census quos prius debebant, redditus, corveias, etc... Asseruerunt et recognoverunt quod non erat intencionis capituli nec modo aliquo intendebant aliquos manumittere de villa et origine predictis, nisi illos qui ex ipsis personis superius nominatis fuerint in posterum procreati; hoc modo sive pacto adjecto, quod hujusmodi libertate in aliquo non gaudebunt, donec integraliter solverint dictis decano et capitulo mille et trescentas libras Parisienses, quas pro hujusmodi manumissione solvere tenentur; et promiserunt se soluturos in solidum infra sex annos continuos, ab instanti Purificatione beate Marie virginis computandos, hiis terminis, videlicet ad mediam quadragesimam centum libras, ad Purificationem ex tunc sequentem ducentas libras Parisienses, et sic quolibet anno ex tunc sequenti, eodem festo Purificationis beate Marie, ducentas libras Parisienses, quousque predicte mille et trecente libre Parisienses fuerint plenarie et integre persolute; preterquam in matrimoniis, videlicet quod poterunt se ubi voluerint amodo maritare. Qua siquidem pecunie summa integraliter persoluta, tunc primum gaudebunt sibi concessa libertate, prout superius est expressum. Si vero interim, dicta summa integraliter non soluta, aliqua escasura evenerit sive manus mortua alicujus vel aliquorum de predictis manumissis decedentis vel decedentium, cujus vel quorum bona ad capitulum Parisiense devenissent seu devenire debuissent, si hujusmodi facta non esset manumissio, decanus et capitulum Parisiense habebunt libere et quiete bona hujusmodi escasure vel manus mortue taliter decedentis vel decedentium, acsi non fuissent manumissi; hoc adjecto, quod, propter hujusmodi escasuram sive manumortuam, nichil diminuetur de dicta summa nec aliquid deducetur, nec etiam decanus et capitulum tenebuntur aliquid solvere de hiis que sic decedens vel decedentes debebunt quocumque modo seu quacumque ratione; immo alie persone manumisse superstites debita hujusmodi sic decedentis vel decedentium solvere tenebuntur et capitulum Parisiense super hoc liberare. Preterea, de predicta pecunie summa sic reddenda, etc... Datum anno Domini mcclxviii, mense januario.

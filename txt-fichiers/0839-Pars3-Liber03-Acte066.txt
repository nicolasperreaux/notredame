Philippus, Dei gratia Francorum rex. Notum facimus universis, tam presentibus quam futuris, nos infra scriptas litteras nostras vidisse et eas penes nos cancellatas retinuisse, tenor quarum sequitur sub his verbis : Ph. Dei gratia Francorum rex, ad perpetuam rei geste memoriam. Si regnum Francie, quod a priscis temporibus divina stabilivit potencia, multisque dittavit beneficiis et honoribus decoravit, novissimis temporibus, doli Sathan adinventor, persequtor pacis et totius malicie seminator, invidens quod regnum ipsum virtus divina sic vallasset per circuitum, in Flandrie partibus, Domino permittente, tetigerit, subditosque nostros parcium earundem, in superbia et abusione, contra nos fecerit nequiter rebellare, ipsosque tocius incentor nequicie sic in sua rebellione firmasset, ut, cogitantes iniquitates pessimas in corde, tota die nobis constituerant prelia; ita ut, ecclesiis et aliis sacris locis, villis et aliis regnicolarum habitacionibus circumpositis summe vastationis jacture deditis per eosdem, plures nobiles et alias personas regni ejusdem, quod gravius est, hujusmodi causa rebellionis, mors amara rapuerit, nec in hils adversus esset furor eorum, sed pocius semper eorum superbia ascendisset; tandem universa Christi pietas, sue gloriose matris Marie virginis piis provocata precibus, ad regnum ipsum, cujus regimen nobis miseracio divina commisit, cor paternum reflectens, videns inimicorum nequiciam multam nimis et cor eorum impenitens, nos cum fideli exercitu gallicano, ad faciendam vindictam in natione illa Flandrensi, contra rebelles ipsos, sub fortis manus sue tegumento, direxit; nobisque, mensis augusti die decima octava, videlicet die martis post festum Assumpcionis ejusdem Virginis, in loco qui Mons in Pabula nominatur, contra ipsos ad nos in contumaci multitudine venientes ad pugnam conscensis, placuit Altissimo, post longam cum inimicis predictis dimicationem, eos in ventum superbie altius elevatos ad ima deiciendo potenter elidere, eosque cum pluribus ipsorum ductoribus et capitaneis in mortis laqueum, per nostrum et ejusdem nostri exercitus ministerium, sub potenti Domini manu deducere, et gloriosum de ipsis nobis prebere triumphum. Sicque mirabilis Deus mirabiliter pro nobis voluit operari, ut merito dici possit illam a Domino et non ab homine victoriam factam esse. Quapropter, nos in humilitatis spiritu confitentes Domino, eique et sacratissime genitrici illius devote laudis sacrificium offerentes, benedicimus ei qui, sedens super thronum, judicavit causam justicie regni sui. Et ut Dominus, qui, tanquam vir pugnator, delevit impios ante faciem nostram, in suis laudetur operibus, ejusque non obliviscantur mirabilia, et beatissima virgo, mater ejus Maria, de prestito nobis per ejus suffragia filii sui auxilio honoretur, nos, ad laudem et gloriam ejusdem Domini nostri et beate Marie virginis, genitricis ejus, ecclesie Parisiensi, in ipsius virginis honore fundate, centum libras Parisienses annui et perpetui redditus, ob nostram et carissime consortis nostre Johanne, Francie regine, et liberorum nostrorum salutem, pacem et tranquillitatem regni nostri nostrorumqué fidelium subjectorum, concedimus, ab ipsius ecclesie decano et capitulo, nomine dicte ecclesie, habendas, tenendas et possidendas libere et pacifice in perpetuum, absque coactione vendendi vel extra manum suam ponendi, et absque prestatione financie cujuscumque, capiendasque in thesauro nostro Parisius, singulis annis, in festo dominice Ascensionis, donec eas in locis et rebus competentibus duxerimus assidendas; volentes et statuentes quod due partes dictarum centum librarum inter canonicos, vicarios et alios majori altari deservientes, secundum consuetudines ecclesie, tertia vero pars inter capellanos et clericos chori qui in primis vesperis, matutinis, et missa sollenni diei martis predicte intererunt, distribuantur; ita quod in dictis vesperis tercia, in matutinis alia tercia, in missa vero alia tertia pars, per modum supradictum dividantur de cetero in futurum. Quod ut ratum permaneat in futurum, presentibus litteris nostrum fecimus apponi sigillum. Actum in castris prope Insulam, anno Domini millesimo ccc quarto, mense septembri. Cumque, sicut ex tenore dictarum litterarum patet, et ex causis in eisdem contentis litteris, ecclesie Parisiensi, in honore sacratissime Dei genitricis et virginis Marie fundate, centum libras Parisienses annui et perpetui redditus dederimus et concesserimus, ab ipsius ecclesie decano et capitulo, ejusdem ecclesie nomine, in thesauro nostro Parisius, annis singulis, donec eas alibi in rebus et locis competentibus assiderimus, habendas et tenendas ac libere, perpetuo et pacifice possidendas; cumque eciam predictis decano et capitulo, nomine dicte ecclesie, quadraginta libras Parisienses annui et perpetui redditus, pro estimacione cujusdam molendini sui vocati de Cantu Rane, in fluvio Secane, prope nostrum Parisiense palacium siti, quod, pro ejusdem palatii nostri dilatandis operibus, gentes nostre accepisse et nobis apropriasse noscuntur, dare et assidere teneamur; nos, ad nostri, successorum nostrorum et dicti thesauri nostri exonerationem et liberationem perpetuam de dictis centum et quadraginta libris Parisiensibus annui et perpetui redditus, in earum recompensationem, ac pro eisdem et ex causis predictis, prefatis decano et capitulo, nomine dicte ecclesie, volentibus nosque super hoc cum magna precum instantia requirentibus, res, possessiones et redditus, cum omni jure et justicia eorumque emolumentis, quos et que in infrascriptis locis et rebus habemus, habere possemus et debemus, facta primitus de mandato nostro legitima estimacione de eisdem, assedimus, concessimus et donavimus, assidemus eciam et donamus, ab eisdem decano et capitulo, nomine dicte ecclesie, et ex causis predictis, ex nunc libere et pacifice tenenda ac perpetuo et hereditarie possidenda, absque coactione vendendi vel extra manum suam ponendi et sine prestacione financie cujuslibet pro eisdem, quicquid juris, possessionis aut proprietatis habemus, habere possemus aut debemus in premissis et premissa tangentibus et quoquomodo pertinentibus ad premissa, ex nunc in ipsos totaliter transferentes, nichil omnino in ipsis nobis aut nostris successoribus retinentes, nisi dumtaxat superioritatem et ressortum ac altam justiciam in locis in quibus habemus eandem, videlicet : apud Balneolos prope Parisius, majoriam quam ibidem habemus, et quicquid ad eandem majoriam pertinet et ab antiquo pertinere consuevit; item, apud Castanetum, decem et octo sextarios avene ad mensuram Parisiensem, sexaginta octo gallinas, et focagium quod supra domos dicte ville que dicuntur extra muros nobis, annis singulis, in festo Omnium Sanctorum vel circa, die ad hoc per gentes nostras assignanda, debebantur; item, apud Liricantum, tredecim libras Parisienses annui redditus, quas supra quinquaginta duas hostisias, moventes a dicta ecclesia Parisiensi, in festo sancti Remigii, percipere consuevimus; item, apud Bruerias, medietatem pagagii ville ejusdem, et emendas ipsius medietatis pagagii, ac viginti libras Parisienses annui redditus, quas super gentes capituli ecclesie Sancti Stephani Senonensis ville ipsius certa die percipere consuevimus; item, apud Tavers et pertinentias ville ejusdem, viginti octo sextaria avene ad mensuram Moreti annui redditus, taxamentum vulgariter nuncupati, que ibidem annis singulis, in festo Omnium Sanctorum vel circa, certa die, ad hoc per gentes nostras assignanda et in ecclesia loci publice insinuanda, percipere consuevimus; item, apud Machellum, viginti sex sextaria avene ad mensuram de Machello annui redditus, que supra certa territoria circa villam de Macello sita, in festo Omnium Sanctorum vel circa, ut supradictum est, percipere consuevimus; item, apud Viriacum in Viromandia, viginti libras Parisienses annui redditus, quas in festo sancti Remigii, deducta parte feodalium nostrorum, ibidem percipere consuevimus; item ibidem, racione quorumdam reddituum, qui vulgariter dicuntur le lardier, centum solidos Parisienses annui redditus, in festo Nativitatis Dominice solvendos; item ibidem, annis singulis, a quolibet tenente equos in dicta villa Viriaci, duas corveyas carruce, unam in marcio et aliam tempore seminationis frumentorum; item ibidem, annis singulis, aliam corveyam in Nativitate Domini, vocatam pro lignis onerandis et adducendis ac pro cadrigis conducendis; item ibidem, annis singulis, a quolibet tenente vacas unum caseum, et a quolibet non tenente vacas unum denarium vel denariatam ovorum; item, feoda et retrofeoda, bassam et omnem justiciam, et quelibet devaria et jura alia ad premissa pertinentia, que in dicta villa Viriaci habebamus et habemus, alta justicia dumtaxat excepta, ut superius est expressum; item, cum premissis, que, cum, per legitimam estimacionem de mandato nostro super hoc, ut dictum est, factam, tantummodo estimata fuerunt valere in universo centum et duodecim libras Parisienses annui et perpetui redditus, non sufficerent, nos prefatis decano et capitulo, nomine dicte Parisiensis ecclesie, et ex causis predictis, et pro perficienda et complenda summa centum et quadraginta librarum Parisiensium annui redditus predicta, assedimus, concessimus et donavimus, assidemus, concedimus et donamus viginti octo libras Parisienses annui redditus, ab eisdem et eorum successoribus ex nunc supra costumam avalagiorum arche Magni Pontis Parisius, annis singulis, in festo Purificationis beate Marie virginis, per manus illius vel illorum qui dictam costumam ad censum seu alio quocumque titulo sive causa tenebunt, percipiendas et habendas. Et ex nunc, pro dictis viginti octo libris redditualibus in perpetuum solvendis ac modo predicto, dictam coustumam, emolumenta quelibet et pertinentias ejusdem, et personas que, ut dictum est, tenebunt easdem, afficimus et tenore presencium specialiter obligamus; volentes quod prepositus noster Parisiensis modernus et qui pro tempore fuerit personas que dictam costumam, redditus et emolumenta ejusdem tenebunt, si, dicto adveniente termino, in solucione dicti redditus defficiant, ad requisitionem dictorum decani et capituli vel procuratoris sui, ad solvendum dictum redditum, absque alterius expectatione mandati, compellere teneantur. Nos autem altam justiciam, superioritatem et ressortum in premissis, prout ea hactenus habere consuevimus, ut superius est expressum, nobis et successoribus nostris retinemus; salvo eciam in aliis jure nostro et jure in omnibus alieno. Que ut perpetue stabilitatis robur optineant, presentibus litteris nostrum fecimus apponi sigillum. Actum Parisius, anno Domini m ccc tercio decimo, mense septembri.

Universis presentes litteras inspecturis, officialis curie Parisiensis, salutem in Domino. Notum facimus quod, coram nobis constitutus, Garnerus de Compenso asseruit et recognovit, quod venerabiles viri decanus et capitulum Parisiense tradiderant et concesserant eidem gratis majoriam de Compenso, ab ipso tenendam et habendam usque ad voluntatem eorumdem. Et promisit dictus Garnerus, fide data in manu nostra, quod, ad voluntatem et requisitionem dictorum decani et capituli, ipsam majoriam dimittet, et quod in ea, postquam ab ipsis fuerit remotus vel revocatus, nichil juris in posterum reclamabit; et se quantum ad hec jurisdictioni nostre subjecit. Datum anno Domini mcclxvii, mense julio.

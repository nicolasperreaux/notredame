Eustachia, Dei permissione abbatissa, totusque conventus de Genliaco juxta Viriacum, omnibus presentes litteras inspecturis, in Domino salutem. Noveritis nos, ex gracia speciali capituli Parisiensis, litteras recepisse in hec verba : L. decanus totumque capitulum Parisiense, omnibus presentes litteras inspecturis, in Domino salutem. Noveritis quod nos concedimus monasterio monialium ordinis sancti Victoris, fundato de novo apud Genliacum juxta Viriacum, quod dicte moniales habeant in manu mortua terras, quas justo et legittimo titulo acquirent in dominio nostro de Viriaco; tali condicione, tali pacto, quod, de qualibet sestariata terrarum quas acquirent, duplicabitur census. Et insuper, de quibuslibet tribus sestariatis terrarum, reddent nobis annuatim unum sestarium et dimidium bladi sicci, sani et meditanei, et unum sestariuni sive rasum et dimidium avene, retentis nobis in eisdem terris campiparte nostra, sive terragio nostro et aliis juribus et tota justicia, que habemus in terris eisdem. Similiter, si prata acquirent in censiva nostra, apud Viriacum, duplicabitur census; et insuper, de qualibet faice sic acquisita, reddent annuatim duos solidos Parisienses ecclesie Parisiensi; si vero prata acquirent que debent nobis avenam, reddent nobis annuatim, pro qualibet falce, ultra id quod debent, unum sestarium sive rasum avene. Et si contingat dictas moniales habere grangiam vel domum in dominio nostro, apud Viriacum, vel in dominio alicujus alterius, non poterunt in pascuis dicte ville communibus habere plusquam viginti vaccas vel hujusmodi armentorum, nec ultra trescentas oves vel hujusmodi pecudum; quin possemus eas capere et in nostros usus proprios convertere, si in universo, in pascuis predictis, ducerent vel alerent armenta vel pecudes ultra numerum supradictum. Nec volumus quod ultra decem modiatas terre vel ultra decem falces prati, secundum amodiacionem et secundum falcem usuales in terra predicta, liceat dictis monialibus ad presens acquirere, per litteras istas, nisi requisita a nobis licencia et obtenta, de acquisicione plurium terrarum vel pratorum, que in hac cedula conceditur monialibus supradictis. In cujus rei testimonium, etc. Actum anno Domini m cc l primo, mense maio. Nos vero, quas possumus gracias reddentes ecclesie Parisiensi, super hiis graciis et beneficiis nobis factis ab ipsis, promittimus et obligamus nos, quod censum duplicatum, sicut superius est expressum, diebus quibus solet reddi census Beate Marie Parisiensi, apud Viriacum, reddemus sine qualibet difficultate; et bladum et avenam similiter reddemus apud Viriacum, annuatim, infra octabas epiphanie Domini, sine qualibet calumpnia, bona fide; quod coram laicali justicia non trahemus aliquos, nec litigabimus de predictis redditibus, nisi coram justicia capituli Parisiensis, vel in curia Noviomensi. In cujus rei testimonium, presentes litteras sigillis nostris fecimus sigillari. Actum anno Domini millesimo ducentesimo l primo, mense junio.

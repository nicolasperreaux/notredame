Tempore Reginaldi dicti Barbou, prepositi Parisiensis, captus fuit quidam cervus apud Liricantum, in terra ac juridictione decani et capituli Parisiensis, juxta furcas, et asportatus ad domum rectoris ecclesie de Liricantu, sitam in terra ac juridictione decani et capituli predictorum. Quem cervum Robertus, venator, miles, forestarius Bierie, Johannes concergius, Herbertus, serviens foreste, tunc temporis de domo predicta, contra inhibicionem Guillelmi, tunc majoris de Liricantu, per violenciam asportarunt; super quo mota fuit altercatio inter regem et decanum et capitulum predictos; et, de mandato regis, fuit facta aprisia super premissis. Qua facta, de mandato regis, Guillelmus dictus Lombardi, prepositus de Gressio, resaisivit locum predictum de dicto cervo, per quandam figuram cervi, anno Domini m cc lxx quinto, die mercurii ante purificacionem beate Marie virginis...

In nomine unius et individue Trinitatis, etc. Ego igitur Stephanus comes omnibus notificari cupio quod quasdam consuetudines, quas in villa Beate Marie Parisiensis que vocatur Rosetum sibique villulis adjacentibus in dominio mihi tenendas jus hereditatis attulerat, cuidam Odoni de Braico aliquantulum inconsulte consensi. Consuetudinis autem erat quod, unoquoque anno, in festivitate beati Martini, que est in novenbrio, xxv solidos Proviniensis monete pro tensamento ville pater meus habebat. Quod si aliquotiens voluisset in villa comedere, quod necessarium esset sumptui sibi credebatur; si precium creditisolveretur, iterum credebatur; sin autem, non amplius quicquam, donec redderet, credebatur. Ad hec de porcis in silvam Beate Marie missis ad pascua dimidium habebat pasnaticum; si vero non essent pascue, nec porci ad pascendum mitterentur in silvam, non habebat. Si de porcis ville pro pasnatico clamaretur, majori Beate Marie erat tota justicia; si de alienis, communis ut pasnaticum. Hec patris mei fuerunt ex consuetudine. Horum siquidem occasione, totam villam indesinenter et inhumane predictus Odo vastabat. Ego vero, karitati, que Deus est, placere desiderans, mihique et ecclesie Parisiensi melius quam in Odone consulens, omnem illam consuetudinem, precibus canonicorum ejusdem ecclesie, de manu predonis illius abstraxi, mihique ac posteris meis, quemadmodum pater meus et antecessores mei in dominio eam possederant , propriam in perpetuum habere decrevi. Et ne hoc aliqua vetustate posset deleri, scripto mandavi, sigillo meo signavi, manuque propria, uxore mea filiisque meis unanimiter annuentibus et hoc idem ex voto confirmantibus, in perpetuum roboravi. Totam ville justitiam faciet major Beate Marie; quod si noluerit, vel non poterit, de alieno clamore veniet in manu mea. Testes Botardus, Guibaldus, Andreas filius Leteri, Albertus Rufus, Lantbertus prepositus, Hermannus, Girardus, Hemelinus, Isembardus Ville Nove, Hugo Panificus, Josbertus forni, Erardus Coropalatius, Walerannus Paner. † S. comitis Stephani. † Comitisse A. † S. Wilelmi, filii comitis. † S. Tebaldi, filii ccrmitis. † S. Stephani, filii comitis.

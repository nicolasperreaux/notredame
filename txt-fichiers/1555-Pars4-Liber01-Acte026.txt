Philippus, Dei gratia Francorum rex, universis presentes litteras inspecturis, salutem. Cum dilectus et fidelis noster episcopus Parisiensis coram nobis conqueretur de preposito nostro Parisiensi, super eo quod ipse prepositus Johannam, uxorem Nicholai de Longo Prato, clerici nostri, pro murtro cujusdam mulieris, murtrite Parisius, in terra et justicia dicti episcopi, quod ipsi Johanne imponebatur, ceperat et reddere noluerat eidem episcopo, dicenti hujus facti cognitionem et judicium ad suam laycalem curiam pertinere, necnon servientes, quos idem episcopus posuerat ad custodiam bonorum ipsius Johanne, inde amoverat, et dicta bona posuerat in manu nostra, dicto episcopo in nullo super hoc existente defectu; dicens idem episcopus hec facta fuisse in sui prejudicium, et contra suos usus et consuetudines, et contra tenorem ordinationis in nostra curia registrate, quondam facte inter nostros et suos predecessores; dicto preposito ad hoc respondente, quod ipse dictam Johannam ceperat et non reddiderat ipsi episcopo, pro eo quod ipsa capta fuerat in presenti delicto, et coram se confessata fuerat tantum de facto predicto, quod sufficere debebat ad ipsam per eundem prepositum condemnandam et justiciandam; noveritis quod nos, nolentes ex hoc facto aliquod generari prejudicium, vel in aliquo derogari juri ipsius episcopi, suisve consuetudinibus et usibus, nec tenori etiam ordinationis predicte, volumus quod per hoc nullum jus de novo nobis accrescat, aut ipsi episcopo decrescat, sed salvum sit sibi jus suum et sui usus et consuetudines in isto et similibus casibus, sicut ante, et quod tenor ordinationis predicte in suo valore remaneat, et illibate servetur. In cujus rei testimonium, presentibus litteris nostrum fecimus apponi sigillum. Actum Parisius, die dominica post hiemale festum beati Martini, anno Domini millesimo ducentesimo nonagesimo secundo.

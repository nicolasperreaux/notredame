Revestitis omnibus tam clericis quam canonicis de choro in cappis sericis, atque processione parata, de aqua benedicta et thuribulis et candelabris et textu, antequam exeant, debet ab aliquibus provideri, ne episcopus, qui suscipiendus est, nimium longe sit. Egredientibus autem omnibus chorum, pulsatis campanis omnibus, parvis ac magnis, que non prius dimittantur, donec, finito quod inceptum fuerat ad susceptionem, tunc decanus ecclesie et cantor, si non sit ibi aliquis episcopus, cum processione procedunt ordinate, precedentibus eis, qui ferunt aquam benedictam et thuribulum, sequentibus eodem ordine qui ferunt textum atque candelabra, textu in medio eorum; post eos, pueri ac cepparii cum magistro de choro sequuntur, ac deinde priores, sequentibus ceteris, eodem modo quo solent ire ad processionem. Tunc decanus et cantor ecclesie, cum processione exeunt obviam episcopo, qui suscipiendus est, usque ad hostium capelle Sancte Genovefe, a latere quod est in Vico Novo; et ibidem suscipitur a decano et cantore et a tota cathedrali ecclesia, per manus abbatis et prioris, cum conventu ecclesie Beate Genovefe. Tunc decanus cum cantore, suscipiens eum, aspersorium aque benedicte ei primitus porrigit et tradit, ut inde se aspergat et alios circumstantes. Deinde eidem preparat cum incenso acerram; et ipse episcopus ponit thus in thuribulum; et mox, a decano cum cantore, data aqua benedicta et incenso et oblato textu ad osculandum, quem ei decanus aperire debet, deducentibus eum, dextra levaque, decano et cantore, revertitur processio, eodem quo venerat modo, decano cum cantore ducente per manum episcopum qui susceptus est, prope processionem, que illos precedit, usque ad portam ecclesie que respicit occidentem. Tunc, antequam deponatur de humeris eum deportancium, episcopus prestat juramentum super sacrosancta Euvangelia, presentibus decano et aliis qui volunt interesse, sub hac forma :  Ego, talis, episcopus Parisiensis, juro super hec sacro sancta Euvangelia, me servaturum jura ecclesie Parisiensis.  Quibus factis, tunc scilla sive campanula, modo debito preparata et ab episcopo pulsata, statim incipitur cantus responsorii vel antiphone a cantore, secundum tempus secundum quod eidem melius videbitur expedire. Tunc ingreditur processio monasterium et intrat chorum, episcopo ultimo gradiente et predictis decano et cantore collaterantibus eumdem semper, ut supra dictum est, usque ad chori medium; ubi super tappetum ibidem positum et pallium super monasteriale pulvinar honorabiliter extensum prosternitur episcopus, quousque responsorium fuerit percantatum, sive antiphona sive prosa que sic incipit: motolata, integra et carta es Marta, etc. Finito responsorio et quod sequitur sine Krie eleison et Pater noster, episcopo sic prostrato, dicitur a decano Saluum fac, etc., cum oracione, Omnipotens, etc. Dicta oracione, consurgens episcopus dat benedictionem clero ac populo, signando, dicens: Sit nomen Domini benedictum, etc. Post, precedentibus candelabris eumque comitantibus, hinc inde, decano et cantore, progrediens ad altare beate Marie principale, facit oblacionem suam, offerens super illud unum pallium, quod debet esse preciosum pariter et sollempne : nam ad hoc, tam ille quam omnes alii Parisienses episcopi, in hujus sollempnitatis novitate, tenentur perpetualiter. Quo peracto, reverenter statuatur in illa sede cathedrali, que est in principio chori, ad dextram, ubi antecessor ejus erat stare solitus et sedere, dicente sibi Senonensi archiepiscopo, metropolitano suo, vel ejusdem metropolis magno archidiacono presente :  Sta et tene locum a Deo tibi delegatum ; potens  est enim Deus augere tibi graciam.  Tunc episcopum debet in sua cathedra ponere is qui debet.

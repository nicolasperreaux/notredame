Omnibus presentes litteras inspecturis, magister Albericus Cornutus, canonicus Parisiensis, in Domino salutem. Noverint universi, quod, cum capitulum Parisiense karissimo et concanonico meo Hugoni de Caprosia preposituram Liricantus, cum omnibus firmis et redditibus ad preposituram pertinentibus, liberaliter contulisset, placuit tam capitulo quam magistro Hugoni, quod, ipso Hugone solo existente vero preposito, omnium reddituum et proventuum ad preposituram et firmas pertinencium, quamdiu preposituram tenuerit, medietatem cum integritate, si tamen canonicus Parisiensis fuero, percipiam; et, propter hoc, ad procuranda negocia tam prepositure quam firmarum, et ad solvendas, statutis terminis, pensiones, que prepositure et firmis annexe sunt, pro medietate que me contingit, me obligavi. Et sciendum quod, magistro Hugone cedente prepositure quam firmarum, similiter et omnia honera tam pensionum quam aliarum rerum ad magistrum Hugonem solum revertentur. Termini autem pensionum solvendarum tales sunt : in octabis natalis Domini, debent solvi capitulo, ad denarios matutinales, viginti quinque libre Parisienses; in octabis Pasce, centum solidi; in octabis sancti Johannis Baptiste, xx libre; succentori autem Parisiensi, ad mandatum, xliiii libre in octabis Epiphanie, et in octabis Pasche, centum solidi; item, capitulo, ad faciendum servicium ecclesie, decem libre in octabis natalis Domini, et decem libre in octabis sancti Johannis Baptiste. Tenetur eciam prepositura, pro halis de Liricantu, facere anniversarium Roberti Clementis et Henrici Marescalli insimul et anniversarium Theobaldi de Viriaco et antiphoniam ante natale Domini: de quibus omnibus medietatem teneor reddere, terminis a capitulo constitutis. Actum anno Domini m cc xx v, mense julio.

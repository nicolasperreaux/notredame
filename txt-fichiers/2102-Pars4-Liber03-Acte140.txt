Eodem anno, die lune post festum beati Bartholomei, cum Johiannes de Latiniaco, aurifaber, construxisset in domo sua super Magnum Pontem, in censiva capituli, quemdam tuellum camere private, a parte posteriori super aquam, ubi applicantur naves salis, et, ad peticionem civium Parisiensium et supplicationem, jussissemus quamdam salleyam fieri, ut sic tuellum sive sedes camere private non esset in aperto vel. ita palam videretur a mercatoribus frequentantibus naves predictas, et, propter hoc, precepissemus figi quoddam pallum, ad sustinendam dictam salleyam; tandem, prepositus Parisiensis, scilicet, Reginaldus Barbou, opus sic inceptum impedivit, ad instanciam civium Parisiensium, procurantibus hoc Radulpho de Paciaco, Johanne Sarraceni juniore, Henrico de Navibus, Odone Pis de et Johanne Popin, de porticu Sancti Jacobi, tunc magistris seu prepositis mercature, ac dicentibus dictam salleyam fieri in terra et justicia regis; tandem, hoc negocio delato ad predictos abbatem et dominum Simonem et alios magistros curie, domino Juliano de Peraria, ballivo Rothomagensi, ad locum predictum destinato ab eisdem magistris curie, ac dicto loco eidem exhibito, ac relacione facta eisdem magistris curie super hoc, dicta die lune, apud Templum, in presencia dicti prepositi et Johannis Popin, presentibus eciam Garnero, archidiacono ecclesie Parisiensis, magistris Ansello de Buciaco et Roberto de Bercecuria, canonicis Parisiensibus, propter hoc missis a capitulo et pluribus aliis, ipse abbas, dominus Symon et alii magistri curie dictum impedimentum factum per prepositum amoverunt, dicentes quod bene volebant ut quod per dictum capitulum ac dictum Johannem et ejus consortes de dicta salleya inceptum fuerat perficeretur. De juridictione capituli in ecclesia Parisiensi. Anno predicto, die jovis post festum beatorum Philippi et Jacobi, magister Symon, capicerius ecclesie Parisiensis, cum citatus fuisset coram capitulo, ad respondendum super hoc, quod duos clericos, notarios curie Parisiensis, qui melleyam fecerant in ecclesia Parisiensi, abstulerat de manibus Richardi, custodis de die ecclesie Parisiensis, ducentis eos ad carcerem capituli, et eos duxerat seu duci fecerat ad officialem Parisiensem, in prejudicium capituli, cum ad capitulum justicia tocius ecclesie, excepto presbiterio quod est circa majus altare, pertineat; tandem, idem Simon, in capitulo comparens, promisit quod ecclesiam Parisiensem restituet de dictis duobus clericis, et eos reponet in loco, in quo capti fuerunt, infra diem martis instantem, istam dilacionem super hoc a capitulo petens. Actum in capitulo, presentibus predictis et aliis pluribus. Idem eciam Symon pluries petierat a capitulo dilacionem, antequam responderet, ut haberet super hoc cum domino episcopo colloquium et tractatum, quos habuit a capitulo. Quapropter, modo idem Symon, cum non posset invenire dictos clericos, fecit restitutionem de duobus supertunicalibus, pro dictis clericis, in ecclesia, presentibus decano et multis aliis; que supertunicalia fuerunt deportata in capitulum.

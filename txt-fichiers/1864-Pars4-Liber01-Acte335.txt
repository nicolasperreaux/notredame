Universis presentes litteras inspecturis, Stephanus, permissione divina Parisiensis ecclesie minister indignus, et G. decanus et capitulum Parisiense, salutem in Domino sempiternam. Cum super justicia et juridictione paravisi, prout se comportat, per circuitum muri existentis ante domum Dei Parisiensem usque ad ecclesiam sancti Johannis Rotundi, et a dicto muro, prout lineariter protenditur, usque ad ecclesiam Parisiensis hospitalis Pauperum, seu domus Dei Parisiensis, nec non et domuum, prout protenduntur a cuneo vici, retro domum magistri Nicolai de Senis, Parisiensis canonici, usque ad portam claustri que dicitur ad Batellos, inter nos episcopum, ex una parte, decanum et capitulum, ex altera, suborta fuisset ingens materia questionis; tandem, interveniente venerabili patre domino M., Dei gratia abbate sancti Dionysii in Francia, facta fuit, de consensu nostro, ordinatio seu composicio in modum subscriptum, videlicet : quod in dicta domo Dei Parisiense capitulum omnimodam juridictionem, tam temporalem quam spiritualem, habeat pleno jure, et quod in dictis domibus capitulum Parisiense eandem libertatem et jurisdictionem habeat, quam in aliis domibus dicti claustri. Sane in paraviso predicto justitiam candelarum Parisiensis episcopus pleno jurehabebit, tam inipsas candelas quam in rescuscientes candelas predictas; salvo quod, si serviens capituli rescuciat, hoc faciet capitulum de plano et absque diffugio emendari. In aliis vero omnibus, in dicto paraviso, capitulum Parisiense justitiam seu juridictionem habebit, altam et bassam. Nichil tamen ab episcopo vel a capitulo, nomine bancarum vel stallorum, vel pro prelatione candelarum accipietur; ita quod mulieres libere possint vendere in dicto paraviso et tenere candelas; ita quod in bancis, stallis, sedibus seu insessu sit melior conditio candelarie occupantis, nec in predictis possit aliqua candelaria a capitulo impediri. In robur vero et testimonium predictorum, nos episcopus, capitulum et abbas predicti, predicta vera esse fatentes ac solenniter approbantes, sigilla nostra pendentia presentibus duximus apponenda. Actum Parisius, anno Domini millesimo ducentesimo septuagesimo secundo, die veneris ante festum assumptionis beate Marie virginis.

In electione que fit per inspirationem : Sermone finito et lectis litteris canonicorum absentium et constitutione concilii Quia propter, etc., invocata Spiritus Sancti gratia per hymnum Feni Creator Spiritus, etc., ante aliquem tractatum, decanus vel aliquis alius, qui habeat primam vocem in electione, dicat verba sequentia vel similia :  Karissimi, hic in nomine Domini nostri Jhesu Christi, ad electionem episcopi faciendam convenimus. Videtur mihi quod N., concanonicus noster, merito sit in episcopum eligendus.  Si omnes statim consenserint una voce, tunc decanus vel alius, qui primam vocem habeat, statim dicat sine alio tractatu :  In nomine Patris et Filii et Spiritus Sancti. Amen. Ego N., nomine meo et omnium illorum ad quos spectat presens electio, N., concanonicum nostrum, nobis eligo in episcopum Parisiensem.  Electione vero sollempniter celebrata, debet electus rogari ut consentiat. Ipso autem consentiente, statim sollempniter incipiatur Te Deum laudamus. Electus vero interim ducatur ad majus altare, coram quo, aliis cantantibus, prosternatur. Hiis factis, electio coram omnibus, tam laicis quam clericis, presentibus publicetur. Si autem ille qui eligitur no nest presens, statim nichilominus post electionem cantetur Te Deum laudamus, et electio coram omnibus publicetur, et consensus electi, quam citius commode requiri poterit, requiratur. In electione que fit per formam compromissi : Compromissarii hanc legem silencii indicant, sub anathematis vinculo, ut, si aliquid dictum fuerit in hoc negocio de persona alicujus, quod ipsum offendere possit, vel famam ipsius diminuere videatur, quid per quem dictum fuerit nullatenus reveletur. Cum autem omnes compromissarii consenserint in certam personam eligendam, formam electionis faciende diligenter conscribant; et tunc, convocatis omnibus canonicis, injungant ipsi compromissarii alicui de sociis suis, quod electionem in scriptis faciat, vice omnium, per hec verba :  In nomine Patris, etc. Cum nos N. de tali loco, N. de tali loco, N. de tali loco, canonici Parisienses, a decano et capitulo Parisiensi speciale mandatum habeamus, per electionem vel postulationem de gremio Parisiensis ecclesie, providendi viduate ecclesie Parisiensi de pastore, ego, magister N. de tali loco, vice dictorum decani et capituli et nostra, eligo magistrum N. de tali loco, concanonicum nostrum, in pastorem et episcopum Parisiensem.  Quo facto requiratur consensus electi, etc., ut supra. In electione que fit per scrutinium : Tres canonici de collegio, fide digni, assumantur, qui secreto et sigillatim vota cunctorum diligenter inquirant, et in scriptis redigant, et mox publicent in communi. Postea fiat collatio, et tunc demum communis electio subsequatur. Diligenter autem notandum est, quod in quolibet scrutinio ubi plures nominantur, sunt sex adeo necessaria; quod, si aliquod illorum pretermittatur, nulla est electio ipso jure. Primum est quod vota singulorum secreto exquirantur; secundum est quod sigillatim; tertium quod redigantur in scriptis; quartum est quod mox fiat publicatio in communi; quintum est quod fiat collatio triplex, scilicet numeri ad numerum, meriti ad meritum, eli ad elum; sextum est quod sequatur electio generalis. Isti tres inquisitores seu scrutatores votorum, in aliquo loco secreto stantes vel sedentes, primo examinent vota sua propria, et redigant in scripturam. Hoc dico, quia, si primo examinarent alios, postmodum semetipsos, nominatio aliorum posset movere ad aliquem nominandum; et, si omnino non requirerent vota sua, non exquirerent vota cunctorum, quod esset contra formam predicti concilii manifeste. Curia autem Romana non reprobat si scrutatores post alios exprimunt vota sua. Volunt tamen aliqui subtiles quod in principio singuli scrutatorum per se sigillatim scribant in singulis cedulis vota sua, et postea aliorum vota requirant, vocando quemlibet secundum suum gradum, et ita singulos advocando :  Frater, solum Deum pre oculis habeas, et pro Jhesu Christo, remoto omni odio et amore carnali et humana gratia, considera meliorem et utiliorem pro ecclesia nostra, secundum conscientiam tuam, et dic nobis in quem consentias.  Et ipse respondebit :  Ego consentio in magistrum N., concanonicum nostrum, et ipsum nomino et eligo in episcopum Parisiensem.  Inquisitores vero statim nominantem et nominatum scribant in aliquo rotulo; et sic de aliis. Examinatione autem taliter facta, statim conveniant omnes canonici, tam scrutatores quam alii, in unum locum, et mox fiat examinationis publicatio in communi. Et, si inveniatur unus solus nominatus, quod raro accidit, tunc incontinenti, ille cui injunctum fuerit electionem communem faciat per hec verba :  In nomine Patris, etc. Ego N., vice mea et omnium concanonicorum meorum, ad quos spectat presens electio, de mandato etiam omnium canonicorum nostrorum presentium, magistrum N., concanonicum nostrum, eligo in episcopum Parisiensem.  Si vero vota canonicorum post publicationem varia sunt inventa; ita quod quidam istum, quidam illum inventi fuerint nominasse, tunc diligens fiat collatio per eos scrutatores, in presencia omnium, scilicet collatio numeri ad numerum, eli ad elum, meriti ad meritum. Et nota quod collatio numeri ad numerum, item eli ad aelum attenduntur circa nominatores, quia computare debent et videre quot illum nominant et quot illum; item, quo elo moti sunt nominatores istius, et quo elo nominatores illius. Tercia vero collatio, que est meriti ad meritum, attenditur circa nominatas personas, scilicet cujus meriti sit iste nominatus, cujus meriti sit ille. Et si major pars et sanior omnium canonicorum presentium, per se vel per procuratores, major dico quantum ad numerum, sanior quantum ad :elum, inveniatur in persona idonea consensisse, injungant singuli illorum alicui de se ipsis quod nominatim eligat per hec verba :  Ego N., vice mea et vice et mandato omnium illorum qui in magistrum N. de tali loco consenserunt, et ipsum in scrutinio nominaverunt, eundem magistrum N. eligo in episcopum Parisiensem.  Quo facto, requiratur consensus electi, etc., ut supra.

Innocentius, episcopus, servus servorum Dei, dilectis filiis abbati Sancte Columbe et M., archidiacono Senonensi, et magistro scolarum Aurelianensium, salutem et apostolicam benedictionem. Ad audienciam nostram, venerabili fratre nostro Parisiensi episcopo significante, pervenit, quod, cum Parisiensem diocesim aliquando eum oporteat visitare, sicut ad officium ejus spectat, quidam priores et capellani ejusdem diocesis procuracionem sibi debitam denegant exhibere, ad sue negacionis defensionem hoc solummodo allegantes, quod nec ipsi nec ipsius predecessoribus procurationem ejusmodi exolverunt. Nos igitur premissam allegacionem eorum frivolam reputantes, cum subditus non possit procuracionem contra prelatum prescribere que racione visitationis debetur, discrecioni vestre per apostolica scripta mandamus, quatinus, premissis allegacionibus nequaquam obstantibus, si nichil aliud obstet, de canonicis institutis faciatis eidem episcopo, appellacione remota, procuracionem hujusmodi exhiberi; contradictores, si qui fuerint, vel rebelles a sua presumpcione desistere per censuram ecclesiasticam, appellacione postposita, compellentes. Quod, si non omnes hiis exsequendis potueritis interesse, duo vestrum ea nichilominus exequantur. Datum Laterani, v kal. aprilis, pontificatus nostri anno sexto.

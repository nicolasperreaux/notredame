Omnibus presentes litteras inspecturis, decanus Stampensis, in Domino salutem. Noveritis quod, in nostra presentia constitutus, Egidius de Eratvilla et Ysabellis, ejus uxor, recognoverunt quod Petrus de Corbart, miles, dederat et concesserat in puram et perpetuam elemosinam ecclesie, cui dominus Parisiensis episcopus voluerit assignare, quatuor arpenta terre arabilis, sita, ut dicitur, apud Moissiacum, juxta clausum domini episcopi Parisiensis, in feodo quod idem Petrus tenet a Johanne de Auberto Villari, et quod idem Johannes tenet ab eodem Egidio, ut dicebant. Quam elemosinam dicti Egidius et Ysabellis voluerunt et laudaverunt, concedentes quod ecclesia, cui dominus Parisiensis episcopus dicta quatuor arpenta terre voluerit assignare, ea teneat imperpetuum in manu mortua, quiete et pacifice, quitta ab omni censu et coustuma, et omni alia justicia sive jurisdictione; promittentes, fide in manu nostra corporali prestita, quod illi ecclesie, cui assignata fuerit terra illa, ad usus et consuetudines Francie garantiaabunt contra omnes. Dicta vero Ysabellis quittavit spontanea, sub fide prestita, quicquid habebat vel habere poterat in dicta terra, nomine dotalicii sive quolibet alio modo. Datum anno Domini mccxxxiii, mense aprilis.

Universis presentes litteras inspecturis, officialis curie Parisiensis, salutem in Domino. Notum facimus quod, coram nobis in jure constitutus, Guillelmus de Chailliaco, serviens illustris regis Francie, asseruit et recognovit coram nobis, quod ipse acquisierat apud Yvriacum, in censiva et dominio capituli Parisiensis, quamdam masuram contiguam domui ipsius Guillelmi, oneratam in uno denario capitalis census, ut dicebat. Quam siquidem masuram dictus Guillelmus promisit, fide in manu nostra prestita corporali, tenere a dicto capitulo Parisiensi in vilenagium et ad usus et consuetudines et onera quibus dicte res onerate sunt, et ad que illi a quibus causam habet idem Guillelmus, tam in tallia quam in aliis, tenebantur. Datum anno Domini mccl octavo, mense decembri.

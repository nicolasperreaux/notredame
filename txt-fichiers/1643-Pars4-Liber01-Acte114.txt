Universis presentes litteras inspecturis, officialis curie archidiaconi Parisiensis, salutem in Domino. Noveritis quod, coram nobis personaliter constitutus, Guillelmus de Pontygny, clericus, asseruit quandam capellaniam ad altare beate Margarete virginis, in ecclesia Sancti Johannis in Gravia Parisiensi, a Johanne Jenciani, cive Parisiensi, pro sue, parentum, amicorum et benefactorum suorum animarum ditus amortisatis, habendis et percipiendis, quatuor terminis Parisius consuetis, perpetuo, ab instituto et ordinato ad dictam capellaniam, in locis inferius annotatis, videlicet, decem libris super domo Michaelis Dagu, et septem libris super domo Jacobi de Latigniaco, sitis Parisius, in vico de Tonnelaria, esse fundatam; et fundationem ipsius per reverendum in Christo patrem dominum Guillelmum, divina permissione Parisiensem episcopum, de consensu et assensu religiosorum virorum abbatis de Becco Helloini et ejusdem loci conventus, ad quos jus patronatus dicte ecclesie Sancti Johannis, ratione cujusdam sui prioratus Sancti Nigasii de Meullenco, noscitur pertinere, decreto suo interposito, esse confirmatam et corroboratam; salvis sibi et successoribus suis futuris Parisiensibus episcopis, tamen et retentis perpetuo viginti solidis in dictis decem et septem libris, sitis in locis supradictis, prout in litteris fundationis dicte capellanie, sigillo predicti domini Parisiensis episcopi sigillatis, plenius continetur, ut dicitur. Quam siquidem retentionem idem Guillelmus de Pontygny, ad dictam capellaniam ordinatus et beneficiatus, voluit coram nobis, laudavit et etiam approbavit; et ad dictorum viginti solidorum pro tempore suo solutionem predicto domino Parisiensi episcopo et successoribus suis faciendam quolibet anno se astrinxit, dictam capellaniam cum dicto suo redditu, quantum ad hec, et successores suos obligando. In cujus rei testimonium, sigillum curie nostre presentibus litteris duximus apponendum. Datum anno Domini millesimo trecentesimo septimo, die sabbati post Quasimodo.

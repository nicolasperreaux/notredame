Omnibus presentes litteras inspecturis, officialis curie Parisiensis, salutem in Domino. Notum facimus quod, in nostra presencia constituti, Milo de Servonno, scutifer, et Petronilla, ejus uxor, vendiderunt et concesserunt hominibus de Suciaco, pro quinquaginta libris Parisiensibus, quartam partem viarie de Suciaco; fide prestita promittentes quod contra vendicionem istam non venient, set eam dictis hominibus garentiaabunt contra omnes homines bona fide. Symon etiam de Cocigniaco, miles, de cujus feodo movere dicitur dicta viaria, dictam vendicionem, coram nobis, laudavit pariter et quitavit, de non contraveniendo, fide prestita corporali. Uxor quoque Symonis supradicti, fide media, dictam venditionem laudavit et quitavit, sicut per sigillum dilecti nostri presbiteri de Cocigniaco, ad hoc a nobis specialiter deputati, nobis constitit evidenter. Petrus siquidem de Clamarcio, et Basilia, ejus uxor, et Avelina de Darenciaco, vidua nobilis, sorores Petronille, uxoris Milonis de Servonno predicti, et Willelmus, primogenitus filius Aveline de Darenciaco, nobilis vidue, dictam vendicionem laudaverunt coram nobis, etc. Actum ad petitionem dicti Milonis, anno Domini mccxxvii, mense aprili.

Omnibus presentes litteras inspecturis, officialis curie Parisiensis, salutem in Domino. Notum facimus quod, in nostra presencia constituta, Margareta dicta Burgensis, uxor Johannis dicti Villani, crucesignati, peregre proficiscens in partibus transmarinis, ut dicebat, asseruit in jure, coram nobis, nomine suo et nomine procuratorio dicti Johannis, mariti sui, quod ipsa habebat et possidebat, ex propria hereditaria sua, quandam domum, sitam Parisius, in vico Templi, contiguam domui dicte la Marchaande, ex una parte, et domui Johannis cerarii, ex altera, in censiva capituli Beate Marie Parisiensis, oneratam in duodecim denariis Parisiensibus capitalis census tantummodo, ut dicebat. Super qua domo, prout ante et retro, inferius et superius se comportat, dicta Margareta, propter hoc, coram nobis constituta, recognovit in jure, coram nobis, se, nomine suo et dicti Johannis procuratorio nomine, vendidisse et in perpetuum, nomine vendicionis, quitavisse Roberto dicto de Haya, alutario domini regis Francie, et Agneti, ejus uxori, ac eorum heredibus, viginti solidos Parisienses annui census, habendos et percipiendos a dictis emptoribus et eorum heredibus, immediate post dictos duodecim denarios capitalis census, super dicta domo, quatuor terminis Parisius consuetis, pro tresdecim libris Parisiensibus, jam eidem Margarete solutis et traditis in pecunia numerata, prout ipsa confessa est coram nobis; renuncians, etc. . Datum anno Domini m cc lxx, mense augusto, die sabbati post octabas assumpcionis beate Marie.

Philippus, Dei gratia Francorum rex, prepositis et ballivis suis omnibus ad quos littere presentes pervenerint, salutem. Inter universas regni nostri ecclesias, quasdam earum speciali privilegio amoris fovere et manutenere intendimus; inter quas pre ceteris Parisiensem ecclesiam familiarius et affectuosius diligentes, precipimus vobis universis et singulis, quatinus amicos et fideles nostros Herveum decanum et omnes Parisiensis ecclesie canonicos, et familiam suam cum universis rebus ad ipsos pertinentibus, in nostra custodia et proteccione susceptis, in pace et quiete liberatos ab incursu malignancium manere faciatis. Si quis autem de rebus predictorum, in potestatibus vestris constitutus, aliquid sine clamore ceperit, tantum de rebus malefactoris capiatis, ex precepto nostro, quod res ejusdem sine mora restituatur, et forefactum emendetur. Si quis autem de baronibus nostris vel aliquis de terris eorum aliquid injurie jam dictis decano et capitulo, vel alicui de familia sua, vel rebus ipsorum inferre presumpserit, volumus ut ipsi vel eorum justiciarii, super emendacione injurie vel forefacti quantocius conveniantur, ut res que ablate sunt eis restituantur, et forefactum emendetur. Attendentes quod, si quis vestrum, quod non credimus, precepti nostri transgressor extiterit, tociens nobis centum solidos Parisienses pro emendacione dabit, quociens ab hujus precepti executione, a decano vel aliquo canonicorum vel a servientibus ipsorum requisitus, defecerit. Volumus eciam quod decanus et capitulum in pace teneant ea que tenebant die mocionis nostre, qua erant, quando iter lerosolymitanum arripuimus. Si quid eciam, malignitate quorumlibet, in eorum injuriam usque ad diem hanc presumptum est, non sit eis in prejudicium. Quod nos quidem ratum esse volumus, et sigillo nostro confirmamus. Durent littere iste ab instanti festo sancti Johannis Baptiste in tres annos, nisi infra reversi fuerimus. Actum Parisius, anno incarnati Verbi mcxc, mense junio.

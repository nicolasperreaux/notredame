Omnibus, etc... Notum facimus quod, cum inter Dominicum et Johannem Suger, canonicos Parisienses, ex una parte, et Manasserum de Sancto Benedicto, ex altera, suscitata esset materia questionis super eo quod, cum ipsi canonici dicerent se esse in possessione juris percipiendi unum denarium, pro coustuma, de quolibet modio vini quod venditur in Gallandia, in terra Beate Marie Parisiensis, ad brocam, exceptis dumtaxat hominibus qui, habentes proprias domos in terra regis, habitant et morantur in eisdem; et ideo peterent dicti canonici eundem Manasserum condemnari sententia litis, et compelli ut, cum ipse esset extra terram regis commorans, solveret eis unum denarium de quolibet modio vini quod vendiderat a tribus annis citra, et nunc etiam vendebat ad brocam in terra Beate Marie predicta; tandem ille Manasserus confessus est in jure, coram nobis, dictos canonicos esse in possessione juris predicti. Promisit etiam dictus Manasserus, fide data, et concessit quod de cetero solvet denarium supradictum canonicis antedictis, juxta consuetudinem superius annotatam. Guillelmus etiam de Challiaco voluit et concessit, quod quicumque vendet vinum de cetero in suo cellario, solvat dictis canonicis, seu aliis qui pro tempore erunt, dictum denarium juxta consuetudinem suprascriptam... Hec autem facta sunt, salvo hoc quod, si alii burgenses, qui cellaria habent in terra Beate Marie Parisiensis de Gallandia, obtinerent quod essent a coustuma predicta liberi et immunes, cellarium ejusdem Guillelmi similiter liberum remaneret. Dicti vero canonici quitaverunt dictum Manasserum ab omnibus arreragiis inter eos hactenus agitatis. In cujus rei testimonium, presentes litteras fecimus sigilli curie Parisiensis munimine roborari. Datum anno Domini mccxxxvt mense aprili.

Petrus, Dei gracia Parisiensis episcopus, omnibus presentes litteras inspecturis, salutem in Domino. Universitati vestre notum facimus quod, cum inter dilectos nostros decanum et capitulum Parisiense et presbiterum de Viriaco, ex una parte, et inter Hugonem, presbiterum de Lais, et Robertum, capellanum de Media Curia, ex alia, coram nobis contentio verteretur, super quibusdam novalibus, que dicti Hugo et Robertus de dono nobilis viri quondam domini Caprasii se habere dicebant; nos, bonorum virorum communicato consilio, cum ipsorum novalium donacio sine dispositione diocesani episcopi facta fuisset, in cujus ordinacione novalia esse noscuntur, pronunciavimus dictos Hugonem, presbiterum de Lais, et Robertum, capellanum de Media Curia, in ipsis novalibus nichil juris habere; eadem ecclesie Parisiensi et presbitero de Viriaco, presentibus dictis presbiteris et non contradicentibus, adjudicantes. Gilibertus vero, presbiter de Longo Ponte, novalia quatuor arpennorum terre que tenebat, dicte Parisiensi ecclesie et presbitero de Viriaco, coram nobis, resignavit in perpetuum et quitavit. In cujus rei memoriam, has litteras fieri fecimus et sigilli nostri testimonio communiri. Actum anno Domini mcc decimo, mense aprili.

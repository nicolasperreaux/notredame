In nomine summe et individue Trinitatis. Divina propitiante clementia, Helduinus al. Gelduinus, Senonum archipresul, christicolis omnibus in orbe degentibus pacis pignus incrementaque totius salutis. Noverit omnium sancte matris Ecclesie nostreque sedis concio fidelium, clericorum videlicet atque monachorum nec non etiam laicorum, munificentiam nostre serenitatis, qualiterque domni et karissimi nobis Imberti, Parisiorum ecclesiam decenter moderantis, necnon et congregationis sancte et gloriose Dei genitricis Marie, tremendi memores judicii, petitionibus jure justis acquieverimus. Prenominatus etenim presul, sibi subditi jam dicte sedis canonici, nostram accesserunt presentiam, rogantes sibi optatam litterarum fieri annotationem, de quodam altari nostre subjacenti diocesi, dedicatum in honore sancti Petri atque sancli Maturini, in villa que dicitur Liricantus, sive quidem Largus Campus. Quod quidem beate memorie domnus antecessor Leotericus, pluribus acceptis se facturum pollicitus beneficiis, preventus morte, nequiverat, cum primum jam illud altare prelibatis concessisset fratribus, perficere. Nos autem illorum orata corde benigno suscipientes, curiamque patrie celestis, tam defuncto patri Leoterico quam nobis nostrisque successoribus, mercari cupientes, concessimus, in amore Dei sueque genitricis, pretitulatum altare, sub litterarum annotatione, interventu domni Imberti, presulis, canonicis sepe dictis Sancte Marie Parisius probabili obsequio famulantibus; tali vero tenore ut, pro habenda inibi domni Leoterici, necnon nostri nostrorumque successorum, memoria, jugiter teneant, regant, regendoque possideant, nullumque nobis amodo vel successoribus nostris debitum aut servitium, exceptis sinodis et circadis, exolvant. Si quis autem, post excessum nostri, quod minime credimus futurum, archiepiscopus vel archidiaconus seu aliqua persona, contra hoc nostri decreti cyrographum consurgere temptaverit, vel infringere conatus fuerit, anathematis jaculo percussus, cum Dathan et Abiron, Juda quoque, Domini traditore, dampnetur, nisi resipuerit et ad dignam emendationem vel satisfactionem venerit. † Signum Hilduini, archiepiscopi Senonensis.

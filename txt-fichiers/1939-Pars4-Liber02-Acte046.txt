Universis presentes litteras inspecturis, capitulum Beate Marie Corboliensis, salutem in Domino. Notum facimus quod, cum causa verteretur, auctoritate domini pape, coram reverendo patre Philippo, Dei gratia episcopo, et archidiacono, et magistro scolarum, Aurelianensibus, inter venerabilem patrem nostrum B., Dei gratia Parisiensem episcopum, ex parte una, et nos, ex altera, super procuratione quam a nobis sibi petebat exhiberi, quando nostram ecclesiam visitaret; tandem, inter ipsum et nos amicabilis intervenit compositio, in hunc modum : Quod nos eidem domino episcopo et successoribus ejus, Parisiensibus episcopis, tenebimur solvere semel quolibet anno, quando visitationem personaliter in eadem ecclesia exercebunt, quinquaginta solidos Parisienses, de quibus sibi procurationem parabunt; ita quod nec ipse nec successores sui, Parisienses episcopi, a nobis plus poterunt exigere, nomine procurationis. Datum anno Domini mcc vicesimo septimo, mense junio.

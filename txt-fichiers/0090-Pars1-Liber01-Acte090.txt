Petrus, Dei gratia episcopus, et Hugo decanus totumque capitulum Parisiense, omnibus presentes litteras inspecturis salutem in Domino. Ad noticiam vestram volumus pervenire, quod capicerii debent statim post matutinas, dummodo dies sit, incipere primam et, statim post primam, missam primam ad altare sancti Marcelli cum nota; qua cantata, sine interpollatione debent incipere secundam missam similiter cum nota, et statim terciam missam tantum possunt cantare , sed sine nota. Capellani vero altariorum non debent incipere missas suas, nisi cantato evangelio secunde misse capiceriorum; nunquam tamen debent cantare cum nota. Item diebus festis sanctorum, in quorum honore dedicata sunt altaria, debent cantare capicerii statim post matutinas primam, et, post primam, suam primam missam ad altare illius sancti cujus festum illa die celebratur; secundam et terciam ad altare sancti Marcelli, more consueto; et, post euvangelium secunde misse cantate ad altare sancti Marcelli, poterit cantare capellanus predicti altaris, submissa voce et sine nota, ad altare suum. Capicerii autem debent dare singulis capellanis, quando volunt cantare, unam candelam de illis de quibus ipsi dant tres pro uno denario. Omnes vero candele, ubicumque fuerint oblate in ecclesia beate Marie, sunt episcopi Parisiensis. Preterea capicerii debent exhibere sanctum succinctorium super altare beate Marie, in Pascha, per tres dies tantum, scilicet die Lune, die Martis et die Mercurii; in Pentecosten, totidem diebus tantum; in Indicto, per ix dies continuos tantum; in festo sancti Dyonisii, similiter per ix dies continuos tantum. Aliis quidem diebus debet exhiberi in loco in quo est repositum. Si quis autem contra hanc institutionem venerit, ipso jure noverit se suspensum ab officio et beneficio, donec duos solidos persolverit fabrice beate Marie, vel ad opus pauperum Domus Dei, cui capitulum maluerit, distribuendos per manum illius quem episcopus et capitulum ad hoc duxerint eligendum. In cujus rei firmitatem, has litteras fieri fecimus et sigillorum nostrorum munimine roborari. Actum anno Domini M CC X, mense januario.

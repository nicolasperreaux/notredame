Universis presentes litteras inspecturis, frater Radulfus, dictus abbas Regalis Montis, Cisterciensis ordinis, Belvacensis dyocesis, totusque ejusdem loci conventus, salutem in Domino. Cum nos haberemus, teneremus et possideremus, nomine abbacie nostre, quasdam domus cum earum pertinenciis, sitas Parisius, in vico Sancti Germani Autissiodorensis, in terra et jurisdictione reverendi in Christo patris domini Parisiensis episcopi, admortiaatas, prout in quibusdam litteris ipsius episcopi super hoc confectis plenius continetur, quibus hec presentes littere nostre sunt annexe, oneratas in quatuor libris et octo denariis Parisiensibus, tam capitalis census quam incrementi census, debitis anno quolibet ipsi episcopo; quas quidem domus excambiavimus et permutavimus cum Johanne de Dyvione, burgense Parisiensi, pro quadam domo cum pertinentiis ejus, sita Parisius, in vico Radulphi Roissole, in terra et jurisdicione ipsius episcopi, et de voluntate ipsius domini episcopi; sub tali conditione, quod predicte domus, site in vico Sancti Germani, que prius erant admortiaate, de cetero remanebunt dicto Johanni et heredibus suis, et erunt extra manum mortuam; et dictus episcopus et successores sui habebunt de cetero in eisdem ventas, saisinas et omnia alia emolumenta, et jurisditionem, et predictum censum capitalem, et predictas quatuor libras incrementi census, et que, de jure et consuetudine ville Parisiensis, in aliis domibus terre ipsius episcopi non admortisatis, possunt et debent habere; et predicta domus, sita in predicto vico Radulphi Roissole, cum ejusdem pertinenciis, nobis et ecclesie nostre de cetero remanebit in manu mortua, sine hoc quod dictus episcopus vel successores sui possint nos compellere ad ponendum extra manum nostram; salvis et retentis ipsi episcopo in dicta domo et ejus pertinenciis omnimoda jurisdictione, que ante confectionem predictarum litterarum poterat et habere debebat. Et hoc volumus et concedimus. In testimonium premissorum, predictas litteras sigillo nostro, quo unico utimur, communiri et corroborari fecimus. Datum anno Domini millesimo trecentesimo sexto decimo, die inventionis sancte Crucis.

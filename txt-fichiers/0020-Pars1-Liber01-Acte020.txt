Lucius Mauricio, episcopo. Relatum est nobis, ex parte tua, quosdam presbiteros in tua diocesi constitutos infamia laborare, quod non erubescant detinere publice concubinas. Cum autem illos queris corrigere, obstaculum appellationis opponunt, ut canonicam correctionem evitent, et tamen a vitio et prava consuetudine non recedunt. Quia igitur appellationis remedium inventum non fuit ad prestandum incentivum alicui delinquendi, fraternitati tue, auctoritate apostolica induigemus, ut presbiteros qui publica super hoc infamia propulsantur, si commoniti, infra XL dies canonicam purgationem nequiverint vel noluerint exhibere, contradictione et appellatione remota, suspendas, et, si nec sic resipuerint, ab officio reddas et beneficio ecclesiastico alienos. Datum Anagnie, II nonas januarii.

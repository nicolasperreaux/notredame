Omnibus presentes litteras inspecturis, officialis curie Parisiensis, salutem in Domino. Notum facimus quod, in nostra presencia constitutus, Stephanus, filius Stephani dicti Tyberge et Aalesie ejus uxoris, recognovit et confessus fuit se esse hominem de corpore et de manu mortua decani et capituli ecclesie Beate Marie Parisiensis, ac dictos parentes ipsius similiter. Asseruit eciam et confessus fuit se esse manumissum et datum libertati a dictis decano et capitulo, in modum qui sequitur : videlicet, quod eisdem decano et capitulo honorem et debitam reverenciam exhibebit et ea que solent liberti patronis suis debere; et quod clericus erit et in clero morabitur, et, quod si contingeret eundem Stephanum ad nuptias imposterum convolare vel tonsuram clericalem dimittere, quod ad statum pristinum revertetur et erit homo de corpore dictorum decani et capituli, ut ante manumissionem hujusmodi erat, predicta manumissione non obstante. Voluit insuper et concessit idem Stephanus, spontanea voluntate et ex certa sciencia, quod nullas possit tenere seu petere vel emere possessiones aliquas, jure proximitatis parentum vel consanguineorum suorum, dummodo fuerint condicionis et de manu mortua ecclesie supradicte, per emptionem nec eciam per quemcumque alium tytulum sive modum, nisi de licencia obtenta a capitulo memorato. Et promisit idem Stephanus, fide in manu nostra prestita corporali, necnon et prestito juramento, tactis sacrosanctis Evangeliis coram nobis, quod contra premissa per se vel per alium non veniet; immo ea omnia et singula, sicut superius sunt expressa, tenebit et firmiter observabit. Promisit eciam idem Stephanus, sub fide et sacramento prestitis ab eodem, quod aliquem hominem dicti capituli, vel alium existentem de jurisdictione ipsorum, non vocabit nec trahet in jus, per se vel per alium, coram aliquo judice, nisi prius petita licencia a capitulo et obtenta, vel nisi dictum capitulum existeret negligens in justicia exhibenda, et quod alicui actiones suas non cedet contra homines de corpore dicti capituli seu ecclesie, vel et munimen, ad peticionem ipsius Stephani, sigillum Parisiensis curie duximus apponendum. Datum :anno Domini mcc quinquagesimo quinto, mense augusto.

Omnibus presentes litteras inspecturis, magister Guertius, canonicus Senensis, domini pape litterarum contradictarum auditor, salutem in Domino. Noverit universitas vestra, quod magister Garinus, canonicus Silviniacensis, procurator abbatisse et monialium Kalensium, pro ipsis, sub hac forma, litteras apostolicas impetravit : Gregorius episcopus, etc. Dilectis in Christo filiabus abbatisse et monialibus monasterii Kalensis, ordinis sancti Benedicti, Parisiensis diocesis, salutem et apostolicam benedictionem. Solet annuere sedes apostolica piis votis, et honestis petentium precibus favorem benivolum impertiri. Ea propter, dilecte in Christo filie, vestris justis postulationibus concurrentes assensu, personas vestras et locum in quo divino estis obsequio mancipate, cum omnibus bonis, etc., sub beati Petri et nostra protectione suscipimus; specialiter autem villam de Kala, in qua monasterium vestrum situm est, cum capellis constitutis ibidem, Sancti Georgii et de Mintriaco ecclesias, capellam Sancte Baltildis, apud Silvanectum, cum juribus et pertinentiis earumdem, necnon decimas quas in diversis locis habetis, possessiones, domos, vineas, prata, terras, et alia bona nostra, sicut ea omnia juste ac pacifice possidetis, vobis et per vos ipsi monasterio auctoritate apostolica confirmamus, et presentis scripti patrocinio communimus, salvo in decimis moderamine concilii generalis, Nulli ergo omnino hominum liceat hanc paginam nostre protectionis et confirmationis infringere, vel ei ausu temerario contraire. Si quis autem hoc attemptare presumpserit, indignationem omnipotentis Dei et beatorum Petri et Pauli, apostolorum ejus, se noverit incursurum. Datum Laterani, iii nonas februarii, pontificatus nostri anno septimo. Hiis igitur litteris magister Gaufridus, canonicus Sancti Clodoaldi Parisiensis, procurator venerabilis patris Parisiensis episcopi, in audiencia publica contradixit, timens dicto episcopo per ipsas litteras prejudicium generari : quas tandem ea conditione absolvit, quod predicto episcopo nullum prejudicium per eas litteras generetur. Quod pars altera promisit firmiter coram nobis. In cujus rei testimonium, presentes litteras nostri sigilli munimine fecimus roborari. Actum Laterani, iiii idus februarii.

Universis, etc. Notum facimus quod, coram nobis constituta, societas seu confratria clericorum seu curialium curie Parisiensis asseruit, quod habebat et percipiebat, annuatim in festo sancti Remigii, apud Combisvillam, super censu domicelle Guillelme de Edera, existenti in feodis seu retrofeodis reverendi patris domini Parisiensis episcopi, quinquaginta solidos Parisienses annui census seu redditus, quos dominus Gilbertus de Nigella, miles, et domina Johanna, ejus uxor, eidem societati seu confratrie vendiderant, pro certo pretio, eisdem domino Gilberto et ejus uxori soluto, ut dicebat. Quos quinquaginta solidos Parisienses annui census seu redditus predictos reverendus pater Ranulphus, Dei gratia Parisiensis episcopus, ceperat in manu sua, pro eo quod nolebat dictam societatem seu confratriam eos tenere in manu mortua. Tandem, ad peticionem et supplicacionem dicte societatis sive confratrie, idem reverendus pater, pensatis utilitate ac commodo dicte ecclesie sue Parisiensis, habito super hoc bonorum consilio, predictos quinquaginta solidos Parisienses annui census sive redditus eidem societati sive confratrie admortisavit, quantum in eo erat, in modum qui sequitur, videlicet : Quod volebat et consentiebat idem reverendus pater, quod dicta societas sive confratria habeat, teneat, possideat seu percipiat ex nunc imperpetuum dictos quinquaginta solidos Parisienses annui census sive redditus, sine aliqua coactione vendendi aut extra manum suam ponendi; retentis tamen eidem domino Parisiensi episcopo ac successoribus suis, pro dicta admortiaatione de predictis quinquaginta solidis Parisiensibus annui census sive redditus, duodecim solidis et dimidio Parisiensibus annui census sive redditus, habendis et percipiendis primitus super dictis quinquaginta solidis Parisiensibus annui census seu redditus ex nunc in futurum ab eodem episcopo et ejus successoribus episcopis ecclesie Parisiensis, per manus procuratoris sive provisoris predicte societatis sive confratrie, in predicto festo sancti Remigii annuatim; retenta etiam, etc. Datum anno Domini mcc octogesimo tercio, die sabbati post festum beati Martini hyemalis.

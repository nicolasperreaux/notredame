Odo, Dei gratia Parisiensis episcopus, omnibus presentem paginam inspecturis in Domino salutem. Notum facimus quod nos statum ecclesie Beati Clodoaldi volentes in melius, auctore Domino, commutare, constitutis in presentia nostra apud Sanctum Clodoaldum in capitulo in ipsa ecclesia Symone decano et capitulo ejusdem ecclesie, de communi  eorum assensu , statuimus quod quicunque de cetero in ecclesia Sancti Clodoaldi decanus electus a capitulo fuerit, et ab episcopo confirmatus, jurare tenebitur in capitulo Sancti Clodoaldi quod infra annum a die confirmationis sue ordinem suscipiet sacerdotis. Nichilominus etiam, sive presbyter sit sive non , jurabit in capitulo se facturum residentiam in ipsa ecclesia bona fide, in propria persona, tanquam decanus mansionarius, et quod infra annum a die confirmationis sue, residentiam inchoabit. Sub eodem etiam juramento comprehendetur expresse, quod nec per se nec per alium procurabit, quod absolvatur ab illius vinculo juramenti, et quod indulgentia a quocumque super hoc impetrata aliquatenus non utetur. Statutum est insuper quod canonici decanum jam plene institutum non recipient ulterius tanquam decanum, neque ei reverentiam exhibebunt, nec ei communicabunt, immo ipsum tanquam excommunicatum evitabunt, donec predictum exhibuerit in capitulo juramentum. Nos enim episcopali auctoritate, predictus vero Symon decanus auctoritate capituli, excommunicavimus omnes decanos qui prefatum juramentum prestare nollent, et hanc institutionem servare contempnerent. Singuli etiam canonici qui tunc temporis erant in ecclesia, in animarum suarum periculum, bona fide concesserunt se lioc statutum plene et fideliter servaturos. Quicumque vero processu temporis in ecclesia predicta canonici fuerint instituti, et in choro et capitulo recepti, concedere similiter in animarum suarum periculum tenebuntur in capitulo, institutionem istam se bona fide firmiter servaturos, sicut in presenti autentico continetur, nec ex tunc recipientur tanquam canonici in choro seu in capitulo aut perceptione fructuum prebendalium, donec prefatam concessionem expresserint. Ut autem hec in posterum firma et inconcussa permaneant, presens scriptum sigilli nostri fecimus impressione muniri. Nos quoque Symon decanus et capitulum Beati Clodoaldi presenti pagine sigilli nostri fecimus munimen pariter adhiberi. Actum apud Sanctum Clodoaldum, anno incarnati Verbi MCC tertio, mense januario, pontificatus nostri anno septimo.

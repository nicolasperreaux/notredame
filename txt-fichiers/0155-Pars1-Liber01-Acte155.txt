Odo, Dei gratia Parisiensis episcopus, omnibus fidelibus presentem paginam inspecturis eternam in Domino salutem. Cum, eo largiente qui dat babundanter et non improperat, facultates ecclesie de Campellis eatenus excrevissent ut personarum numerus quantitati reddituum minime responderet, et fructum prebende cujuslibet duabus personis sufficere posse constaret, maxime cum, sicut assercione et testimonio ipsorum canonicorum et aliorum multorum accepimus, fructus cujuslibet prebende valentiam fere quinquaginta libr. excedat, canonicorum paucitate pensata, divino cultui et ecclesiastice utilitati expedire credentes, ut bonorum temporalium incrementa spiritualium comitaretur augmentum, de speciali indulgentia sedis apostolice, et tam venerabilium virorum H.  decani et capituli Beate Marie Parisiensis quam capituli de Campellis assensu, prebendas memorate ecclesie de Campellis decrevimus dividendas, et, ipsius ecclesie presente capitulo, divisionem ipsam perpetuis temporibus, tam apostolice sedis quam nostra, statuimus et precipimus auctoritate servandam; ita videlicet ut canonicis qui modo sunt in ecclesia prelibata, quamdiu vixerint, prebendarum suarum integritate servata, ipsis decedentibus vel cedentibus , cum prebende tempore procedente vacaverint, singule dividantur in duas, et duabus personis, sine contradictionis obstaculo, conferantur. Prebenda tamen Beati Victoris, quam in eadem ecclesia percipit ab antiquo, in sua semper integritate manebit, et sicut ecclesia Beati Victoris integrarum annualia prebendarum percipere consuevit, ita etiam, cum divise vacaverint, annualia divisarum habebit. Ceterum prescriptam considerantes ecclesiam ex canonicorum absentia suo pene servitio et potissimum consilio destitutam, etc In hujus itaque rei perpetuam firmitatem, presentem paginam sigilli nostri munimine fecimus roborari. Et preterea in hujus facti testimonium et consensum, Hugo decanus et capitulum Parisiense suum sigillum, et capitulum similiter suum sigillum huic scripto fecerunt apponi. Actum anno incarnati Verbi MCC quinto, pontificatus nostri anno vm.

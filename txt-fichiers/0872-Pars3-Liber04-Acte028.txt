H. decanus totumque capitulum Beate Marie Parisiensis, omnibus presentes litteras inspecturis, salutem in Domino. Notum facimus quod nos tradidimus et concessimus Roberto pontenario, de Conffuento, portum nostrum de Undrisiaco, ab instanti Nativitate Domini in quindecim annos, ab eo vel herede suo, si medio tempore de ipso humanitus quid contingeret, libere et quiete tenendum, pro duodecim libris Parisiensis monete annuatim reddendis, hiis terminis, in octabis scilicet beati Johannis Baptiste vi libras, et in festo beati Thome apostoli sex libras. Elapsis autem xv annis, idem portus ad nos et ecclesiam nostram libere revertetur, absque aliqua contradictione vel reclamatione prefati Roberti vel heredum suorum. Sciendum autem quod nos tradidimus ei navem et naviculam quam habebamus in eodem portu; ita quod precium earum taxabitur ad presens per arbitrium et estimationem bonorum virorum; et, in fine xv annorum, quando portum dimittet ipse vel heres suus, naves ejusdem precii et valoris nobis reddere tenebitur. Quod, si forte naves ipse tunc precii majoris extiterint quam ille quas ei tradidimus, in optione nostra erit vel precium et estimationem navium nostrarum recipere, vel naves quas in portu invenerimus retinere, refuso tamen et soluto eidem Roberto, si quid ultra taxatum ad presens navium nostrarum precium, per estimationem bonorum virorum, videbitur persolvendum. Idem vero Robertus quicquid eidem portui necessarium fuerit de suo querere et ministrare tenebitur. Hec autem se firmiter et fideliter observaturum idem Robertus, interposita fide, concessit, et quicquid in terra Beate Marie habet vel habiturus est nobis pro tenendis prefatis pactionibus obligavit. Fidejussores eciam interposuit : Henricus de Chosi, Robertus de Canto Lupo, Radulphus carpentarius de Mauri Curia, et Droco, filius Girardi Basein, et Johannes, frater ejus, et Guibertus de Vinnet. Et sciendum quod, aliquo fidejussorum decedente, alium eque ydoneum substituere et nobis dare tenebitur. Actum Parisius, anno Gratie mcc nono.

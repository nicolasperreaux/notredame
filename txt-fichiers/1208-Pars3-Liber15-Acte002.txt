In nomine sancte et individue Trinitatis. Amen. Ego Hugo de Manlia notum fieri volo omnibus ad quos littere presentes pervenerint, controversiam quamdam fuisse inter me et capitulum Parisiense. Dicebatur capitulum Parisiense pactionem habuisse cum Petro, avo meo, de fossatis faciendis per homines Spedone, a bosco Henrici usque ad Herimineriam, pro eo quod idem Petrus, avus meus, sustinuerat exstirpari boscum de Ermenenciis; quod, quamvis Beate Marie Parisiensis esset, dicebat predictus Petrus esse clausuram et municionem sui oppidi. De terris autem illis in quibus boscum fuit extirpatum, ab hominibus meis et hiis qui sunt de feodo meo predictum capitulum recipit, singulis annis, quosdam redditus, qui dicuntur obleie, in panibus, caponibus, avena et denariis. Cum vero prefatum capitulum non recognosceret supradictam paccionem, et ego nollem super hoc diucius vexare eos, amicabiliter composuimus in hunc modum. Capitulum dedit mihi xxti libras Parisienses, et ego quitavi eis paccionem hanc, si qua fuit, et si quid juris in prefata re habebam; ita quod de cetero non movebo eis questionem, nec heredes mei, nec molestiam faciam ipsis vel hominibus eorum, sive Spedone sive aliarum villarum. Adjeci etiam quod, cum in crastino nativitatis Domini soleant et debeant eis reddi avene et alii redditus de terris illis, si tunc non fuerint redditi, et elapsis post octo diebus post conquestionem factam michi vel servienti meo de Manlia a canonicis super dilacione illa, si canonici seisierint terras illas vel fructus earum, que in illis terris invenient, super homines qui avenas et redditus predictos debebunt, ego non nocebo canonicis in hoc facto, immo juvabo eos. Ut igitur hec compositio, que de voluntate et assensu uxoris mee Agnetis et matris mee R. et fratris mei Petri facta est, rata habeatur in posterum et inconcussa, eam sigilli mei munimine roboravi. Super hoc etiam firmiter tenendo fidem interposui... Hujus rei fidejussores sunt, fide interposita, Hugo, avunculus meus, et Symon de Pissiaco, Hugo de Botemdai, Hugo Bovenarius. Ex parte mea, testes sunt isti: Willelmus Malus Vicinus, avunculus meus, Nivardus de Pissiaco, Hugo de Pissiaco, Robertus de Trielio, milites; ex parte capituli,.. Petrus cancellarius,... Radulfus camerarius... Actum publice Parisius, in capitulo Beate Marie, anno Verbi incarnati mc nonagesimo iiii, mense januario.

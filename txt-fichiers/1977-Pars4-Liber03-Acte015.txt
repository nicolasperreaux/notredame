In nomine sancte et individue Trinitatis. Ego Hugo Clementis, Parisiensis decanus, totumque capitulum, notum fieri volumus universis, tam presentibus quam futuris, quod nos terras Beate Marie, apud Rungiacum sitas, quas Symon de Sancto Dyonisio, quondam frater et concanonicus noster, possedit, omnibus illis qui eas acceperint vel accipere voluerint concedimus in perpetuum possidendas; eo videlicet tenore, quod ipsi, de quolibet arpenno, sive culto sive inculto, octo denarios reddent et unum sextarium frumenti, ad minam regiam, minoris precii quam optimum frumentum sex denariis, adducendi Parisius, in granarium Beate Marie, singulis annis, in festo sancti Remigii. IIlis autem qui hostisias ad censum acceperint et heredibus suis concedimus eas in perpetuum tenendas; ita quidem quod denarios de censu earumdem hostisiarum et predictarum terrarum in crastino festivitatis Omnium Sanctorum persolvent. De quinque autem hostisiis, que sunt in appenditiis domus, quatuor sunt quarum quelibet est quinque solidorum, et quinta quatuor solidorum, et una alia in grangia decem solidorum, que continet duas trabatas. Quod ut ratum habeatur, etc... Signum Hugonis Clementis decani. S. Petri precentoris. S. Mauricii archidiaconi. S. Hemerici archidiaconi. S. Odonis archidiaconi. S. Galonis presbiteri et succentoris.. Actum publice in capitulo nostro, anno incarnati Verbi mc nonagesimo quinto. Data per manum magistri Petri Pictaviensis, cancellarii Parisiensis.

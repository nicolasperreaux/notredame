Noverint universi, quod ego, magister Albericus Cornutus, recepi ad censum a reverendis patribus decano et capitulo Parisiensi halas suas, quas faciunt in villa Roseti. Et protenduntur a vico principali super quem solet esse furnus canonicorum, usque ad alium vicum super quem solent esse stalla carnificum. Videlicet, pro triginta libris Pruvinensibus, quas juramento meo teneor solvere, hiis terminis : primam medietatem infra octabas nativitatis Domini, aliam medietatem infra octabas Penthecostes. Totam autem mercedem, quam ex stallis halarum et ex cellario, quod est sub domo que fuit Philippi Claudi, potero consequi, meam faciam, et in quoscumque usus voluero convertam, tamquam meam. Dictas autem halas capitulum, sumptibus suis perfectas et ab omnibus liberas, in festo beati Johannis proximo venturo, debet michi tradere. Ex tunc autem, modicos sumptus, si qui faciendi essent, teneor de meo facere, et tam halas quam cellarium in bono statu conservare; magnos vero sumptus, qui forte, quod Deus avertat, ex incendio vel alio infortunio contingerent, capitulum de suo facere teneretur. Actum anno Domini millesimo ducentesimo quinto decimo, mense marcio.

Universis presentes litteras inspecturis, officialis Parisiensis, Johannis et Petri, ecclesie Parisiensis archidiaconorum, officiales, salutem in Domino. Notum facimus quod, in nostra presentia constituti, Rogerus de Villa dAvrey, armiger, Avelina, ejus uxor, Gao de Baliseyo, armiger, et domicella Ysabellis, ejus uxor, recognoverunt se vendidisse et quittasse imperpetuum venerabili patri Reginaldo, Dei gratia Parisiensi episcopo, et ejus successoribus episcopis Parisiensibus, pro triginta duabus libris Parisiensibus, jam sibi solutis, traditis in pecunia numerata, sicut ipsi venditores confessi sunt coram nobis,... totum feodum quod ipsi habebant apud Sanctum Clodoaldum, cum omnibus pertinentiis et appenditiis ejusdem feodi ad eos spectantibus; de quo feodo Johannes de Nervilla, armiger, et domicella Petronilla, ejus uxor, erant in homagio dictorum Rogeri et Gaconis; quod feodum erat retrofeodum dicti domini episcopi Parisiensis, prout recognoverunt coram nobis. De quo etiam feodo predicti Rogerus et Gao erant in homagio dicti domini episcopi Parisiensis, sicut dicti venditores recognoverunt coram nobis; volentes et concedentes predicti venditores, quod dictus dominus Parisiensis episcopus et ejus successores in episcopatu Parisiensi predictum feodum perpetuo teneant et possideant in manu mortua, sine coactione vendendi aut extra manum suam ponendi, nichil in eodem feodo et ejus pertinentiis et appendiciis penitus retinentes. Promittentes... Datum anno Domini millesimo ducentesimo quinquagesimo septimo, mense decembri.

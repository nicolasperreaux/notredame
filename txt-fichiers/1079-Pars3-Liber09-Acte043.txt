Universis presentes litteras inspecturis, officialis curie Parisiensis, salutem in Domino. Notum facimus quod, cum discordia seu materia questionis mota esset inter venerabiles viros decanum et capitulum Parisiense, ex una parte, et Matheum de Gysortio, servientem castelleti Parisiensis, ex altera, super eo quod dicti decanus et capitulum imponebant ei, quod ipse ceperat injuste in domo Henrici Flamingi, sita ad portam claustri, in vico Marmosetorum, septem mensuras aptas ad vinum vendendum, et peterent ab eo, quod dictam domum de dictis mensuris resaisiret, et eas reponeret in eadem, et dictum factum eisdem emendaret; propter quod monitus fuit auctoritate curie Parisiensis; et, quia ipse monicioni parere noluit, excommunicatus fuit et aggravatus, sicut ipse confessus est in jure, coram nobis. Tandem recognovit in jure, coram nobis, quod dictas mensuras in dicta domo reposuit, nomine prepositi Parisiensis, tamquam serviens, et dictam domum resaisivit de eisdem. Et promisit, fide in manu nostra prestita, quod super dampnis et expensis ac interesse, que et quas predicti decanus et capitulum sustinuerunt occasione premissorum, stabit voluntati et ordinacioni venerabilis viri decani Parisiensis, quantum ad hoc jurisdictioni curie Parisiensis se supponens. In cujus rei testimonium, etc. Datum anno Domini m cc lxxviii, die jovis ante Ramos Palmarum.

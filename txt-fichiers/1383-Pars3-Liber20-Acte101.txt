Ego Galterus, prior Sancti Martini de Campis, et conventus ipsius loci, notum facimus tam presentibus quam futuris, quod precentor ecclesie Parisiensis, Albertus, domum quamdam, apud Termas sitam, et dimidium arpennum vinee, ipsi domui adherentem, nobis aliquando dederat. Nunc autem quicquid juris habuimus hactenus in eadem domo et dimidio arpenno vinee omnino dimittimus et quietum clamamus, ac donacionem quam idem precentor super ipsa domo et dimidio arpenno vinee fecit ecclesie Beate Marie ratam habemus. Hoc etiam scripto presenti et sigilli nostri impressione cum testium subnotatione firmavimus. Hii sunt testes : Symon supprior, Gauterius de Britoilo, Joso sacrista, Robertus armarius, Petrus de Greceio, Andreas hospitarius, Rumoldus, Petrus de Braia, Angerius, Raynaldus.

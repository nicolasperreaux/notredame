Michael, Dei gratia abbas, et universum capitulum Sancti Florentii Salmurensis, omnibus presentes litteras inspecturis in Domino salutem. Notum facimus quod, cum ecclesiam de Bogivalle ad presentationem nostram quidam dicerent pertinere, et dominus Odo, Parisiensis episcopus, assereret in contrarium, et diceret venerabilem predecessoremsuum, piememorie, dominum Mauricium, quondam Parisiensem episcopum, et se quinquies eamdem ecclesiam, sine nostra presentatione, pro suo beneplacito contulisse, et hoc nobis constaret; tandem, eodem Odone alias in Parisiensi diocesi ad nos pertinentes ecclesias nobis in perpetuum de sua gratia confirmante, sicut in ejus autentico continetur expressum; cum nos habere jus aliquod presentationis in ecclesia de Bogivalle constare non posset, nos ecclesiam illam, et si quid juris habebamus in ea, ipsi episcopo benigne quitavimus in perpetuum et successoribus ejus, ut quotienscumque illam vacare contigerit, de eadem possint pro sua voluntate disponere, et eam cojiferre, salvis nobis redditibus nostris qui ad nos in eadem ecclesia et villa pertinere noscuntur. In cujus rei confirmationem, presentem cartam sigillorum nostrorum fecimus munimine roborari. Actum anno Dominice incarnationis millesimo ducentesimo quarto.

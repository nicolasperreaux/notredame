L. decanus et capitulum Parisiense, omnibus presentes litteras inspecturis, salutem in Domino. Notum fieri volumus nos recepisse a Lucas de Lauduno. magistro Nicholao de Capella, vicario Beati Dyonisii de Carcere in eeclesia Parisiensi, quinquaginta libras Parisienses, quas dicte ecclesie Parisiensi in puram elemosinam contulit ad ejusdem ecclesie redditus ampliandos. Nos vero eas collocavimus in emptione quorumdam reddituum, quos emimus a nobili viro Philippo de Roissiaco, milite, et quibusdam aliis, sitos apud Castanetum, sicut in litteris curie Parisiensis super hoc confectis plenius continetur. Nos autem attendentes dicti Nicholai devocionem, et volentes ejus beneficio et servicio grata vicissitudine respondere, dedimus et concessimus eidem Nicholao sexaginta solidos Parisienses de communi camera nostra, quamdiu vixerit, annuatim in festo Omnium Sanctorum percipiendos. Item, volentes ejus anime salubriter in posterum subvenire, fraterna vincti caritate, concessimus et statuimus quod, post decessum ejus, anniversarium ipsius et parentum capitulum vel quicumque, nomine capituli, predictos redditus tenebit, quinquaginta solidos Parisienses annuatim persolvet, canonicis et majori altari servientibus qui in vigiliis et missa ejusdem anniversarii intererunt distribuendos. Quod ut ratum et stabile per succedentia tempora permaneat, presentes litteras sigilli nostri munimine fecimus roborari. Actum anno Domini mccxxxvi, mense octobri.

Omnibus Christi fidelibus ad quos presens scriptum pervenerit G. abbas totusque conventus Beati Maglorii Parisiensis salutem in Domino. Notum facimus quod, cum venerabilis pater noster dominus Odo, Parisiensis episcopus, ex officio suo, causa visitationis, ad nostram ecclesiam descendisset, ut statum ipsius inquireret et in melius reformaret, monasterium ipsum debitis immoderatis, summa videlicet quingentarum iinor librarum, honeratum et expensis non mediocribus gravatum invenit. Nobis igitur et ecclesie paterna cupiens sollicitudine providere, pensatis ecclesie facultatibus, provida deliberatione disposuit, ut omnes redditus nostri, abbatie scilicet, camere etcapicerii, per quinquennium, in unum conveniant, et per manus duorum fratrum nostrorum, Lodowici et Willelmi camerarii, in usus ecclesie necessarios fideliter administrentur. Qui duo, tactis euvangeliis, juraverunt se fideliter hoc facturos; ita tamen quod dominus G., abbas noster, annuatim usque ad predictum terininum, habebit x libras Parisienses et quinque modios vini albi et v modios vini rubei, pro sibi necessariis, et preterea propria vestimenta de camera et mercedem servientis sui, preter victum conventus, quem sibi et servienti suo percipiet, quamdiu in abbatia morabitur. Hoc etiam addito quod, quamdiu moram fecerit apud Sanctum Mandetum, sibi et servienti suo panem ab abbatia recipiet. Insuper etiam singulas obedientias suas bis poterit visitare per annum, et abbatia providebit ei equitaturam ad visitationem ipsam. Ceteri vero fratres in conventu remanentes a predictis duobus baillivis fratribus nichil requirere poterunt, preter cotidianum pulmentum et generale. De anniversariis vero, ea que de bursa abbatis recipi solent in solutionem debiti convertentur; cetera vero anniversaria in fabrica ecclesie expendentur. Hanc itaque dispositionem nobis et ecclesie nostre necessariam devote recepimus, eamque, tactis sacrosanctis euvangeliis, nos juravimus firmiter servaturos. Ad majorem insuper firmitatem, presentem paginam sigillorum nostrorum fecimus impressione muniri. Actum in capitulo nostro anno MCC III, in nativitate sancti Johannis Baptiste.

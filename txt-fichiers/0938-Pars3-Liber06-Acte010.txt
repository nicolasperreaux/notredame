In nomine Patris et Filii et Spiritus Sancti. Amen. Coram nobis, officiali Parisiensi, procurator decani et capituli Parisiensis, nomine procuratorio eorumdem, libellum contra Girardum de Marolio, JohanHugonem Pocin in judicio edidit in hunc modum : Dicit in jure, coram vobis, domine judex, procurator decani et capituli Parisiensis, nomine procuratorio, contra Girardum de Marolio, etc., quod, cum ipsi habeant et teneant terras arabiles in territorio de Villari Sicco, in decimatione decani et capituli predictorum, ostensione, si necesse fuerit, loco et tempore declarandas, ipsi decimam guede, quociens in ipsis terris seminatur, reddere ipsis decano et capitulo aut etiam mandato ipsorum, in eorum prejudicium et gravamen, minus juste contradicunt. Quare petit dictus procurator decimam guede dictarum terrarum sibi in posterum reddi ab ipsis, et ipsos ad hoc condempnari a vobis sententialiter et compelli. Petit etiam arreragia decime dicte guede sibi reddi, que estimat viginti libras Parisienses, et ipsos ad hoc condempnari sententialiter et compelli. Hec dicit et petit, omni jure quo potest sibi salvo, protestans de expensis in lite factis et faciendis, et de probando quod sibi sufficiat de premissis. Lite igitur super contentis in dicto libello sollempniter contestata, prout in actis curie continetur, auditis partibus in hiis que proponere curaverunt, consideratis omnibus que nos de jure movere poterant et debebant, die demum veneris ante festum beati Clementis ad audiendum jus partibus assignata, procuratore dictorum decani et capituli in jure coram nobis comparente, et cum instantia, nomine procuratorio, jus fieri a nobis humiliter postulante, dictis Girardo et aliis prenominatis contumaciter absentibus, eorum absentiam Dei supplente presentia, omnibus rite peractis, jurisperitorum communicato consilio, per diffinitivam sententiam in scriptis condemnamus predictos Girardum, Johannem, Evroynum, Guillermum et Hugonem ad reddendum et solvendum in posterum dictis decano et capitulo decimam guede terrarum de quibus fit mentio in prescripto libello, quamdiu tenuerint terras supradictas. Super arreragiis vero petitis in eodem libello, ad presens diffinire differimus, retenta nobis potestate super eis diffiniendi, cum nobis visum fuerit expedire. Datum anno Domini mcclxvi, die veneris supradicta.

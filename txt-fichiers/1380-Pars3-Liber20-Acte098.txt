Omnibus presentes litteras inspecturis, officialis curie Parisiensis, salutem in Domino. Proponentibus decano et capitulo Beate Marie Parisiensis contra Johannem dictum de Campis, militem, quod idem miles et sui complices immunitatem claustri Beate Marie Parisiensis violaverunt, verberando et vulnerando in eodem claustro Fulconem marescallum et Gaufridum, ejus patrem; et ideo petentibus eisdem decano et capitulo eumdem Johannem condempnari ad reddendum eisdem decano et capitulo centum libras Parisienses pro violacione immunitatis dicti claustri, prefatus Johannes promisit et ad hoc se obligavit, fide prestita in manu nostra, quod super predictis staret inquisicioni et ordinacioni capituli antedicti; et de hoc, pro eodem Johanne, se constituerunt plegios usque ad centum libras Parisienses, coram nobis, Petrus de Combereis, Symon de Bello Burgo, milites, et Radulfus clericus, frater prefati Johannis, quilibet in solidum et per fidem. Actum anno Domini mccxl primo, mense marcio.

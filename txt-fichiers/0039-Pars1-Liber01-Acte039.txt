In nomine Domini, amen. Ego Mauricius, Dei gratia Parisiensis episcopus, notum fieri volumus universis quod, cum nos et Guido de Moissiaco, molendinum quoddam, quod de Cantu Rane dicitur, apud Corboilum, communiter possideremus, idem Guido, pro necessitate sua, et Girardus, filius ejus, jam miles factus, partem suam quam in prefato molendino habebant nobis, fide garantie in manu nostra prestita, vendiderunt precio xxv librarum monete Parisiensis. Hujus quoque venditionis fidejussores, garantie fide data, se constituerunt : Hugo de Everi, miles; Henricus deLuigni; Gillibertus deMoissi; Gaufridus de Solorre; et sic molendinum illud totum nostrum fecimus. Presentium quoque ac futurorum noticie transmittere curamus, quoniam prenominatus Guido, cum predicto filio suo, Girardo, similiter nobis vendiderunt , precio xvm librarum Parisiensium, duodecim arpennos terre arabilis, que dicitur terra Sancti Petri, juxta culturam nostram. Utramque autem venditionem, scilicet molendini et terre, concesserunt et se, fide media, garantire promiserunt: filie sepedicti Guidonis, Hildeburgis et Ermenjardis, et generi ejus, Petrus et Matlieus, et filii ipsius, Odo et Guido, et frater ejusdem, Guismundus, canonicus de Campellis. Actum  de venditione quidem molendini, Parisius, de venditione vero terre et concessionibus amicorum, apud Moissiacum. Testibus, etc. anno incarnationis Dominice millesimo cxc, episcopatus nostri xxxi. Quod ut perpetuam obtineat firmitatem, scripto commendari et sigilli nostri sub impressione precepimus confirmari.

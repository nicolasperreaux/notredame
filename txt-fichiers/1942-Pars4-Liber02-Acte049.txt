Universis presentes litteras inspecturis, frater Philippus, prior fratrum et gaudium in Domino sempiternum. Cum reverendus pater noster in Christo Reginaldus, Dei gratia Parisiensis episcopus, cui sumus in spiritualibus et temporalibus subjecti et esse promittimus in futurum, salva nostri ordinis disciplina, propter quedam gravamina notoria et manifestas offensas sibi et ecclesie sue in personis, secundum quod asserit, a rege et a servientibus suis, sententiam interdicti generaliter in civitate et diocesi Parisiensi, exigente justitia, promulgasset, nosque, ab initio servantes hujusmodi interdictum, illud postmodum violaverimus, januis apertis, campanis pulsatis, alta voce officia celebrando, dicta durante sententia interdicti, significamus universis quod nos predictus prior, habito consilio cum nostro conventu super hujusmodi excessu, de voluntate et assensu nostri conventus, excessum hujusmodi ad plenum emendavimus dicto patri, et nos supposuimus, quantum ad hoc, sue ordinacioni penitus et etiam voluntati, de plenitudine benignitatis sue et solite misericordie confidentes; promittentes etiam pro nobis et successoribus nostris, sub debito religionis, nos firmiter et humiliter complecturos quidquid dictus pater nobis duxerit injungendum, salva nostri ordinis disciplina. In cujus rei testimonium, sigillum nostrum, de unanimi assensu fratrum nostrorum, presentibus duximus apponendum.

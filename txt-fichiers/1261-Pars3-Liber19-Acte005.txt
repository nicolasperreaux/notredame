Alexander episcopus, servus servorum Dei, dilectis filiis B. decano et capitulo Parisiensis ecclesie, salutem et apostolicam benedictionem. Quanto fervorem devotionis vestre, etc... Ea propter, dilecti in Domino filii,. libertates et antiquas et racionabiles consuetudines ecclesie vestre, a tempore sancte recordacionis patris et predecessoris nostri Eugenii pape usque ad nostra tempora observatas, ratas habemus et firmas, easque auctoritate apostolica confirmantes, perpetuam in posterum habere decernimus firmitatem. Ad hec, cum quedam monasteria et ecclesie prebendas habeant in ecclesia vestra, et dilecto filio nostro magistro Mainerio prebenda Sancte Genovefe concessa sit, veriti ne paulatim subrependo in detrimentum predictorum monasteriorum et ecclesiarum et in gravamen vestrum hujusmodi consuetudo inoleat in ecclesia vestra, postulastis a nobis ut super hoc juri vestro et indempnitati eorumdem monasteriorum et ecclesiarum pastorali deberemus sollicitudine precavere. Inde est quod presenti scripto arcius inhibemus, ne de aliqua prebendarum, quas prescripta monasteria vel ecclesie habent in ecclesia vestra, quamlibet personam canonicare cogamini. Nulli ergo omnino hominum liceat hanc paginam nostre confirmacionis et constitucionis infringere, vel ei aliquatenus contraire. Si quis autem, etc. Datum Ferentino, v kal. novembris.

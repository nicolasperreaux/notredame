Ludovicus, Dei gratia Francorum rex, omnibus presentes litteras inspecturis, salutem in Domino. Noverint universi, quod, constituti in presencia nostra, Andreas clericus de Sermovilla, Willelmus et Gaufridus Hardi, fratres, pro se et Garino, fratre suo, in Albigensibus partibus commorante, et pro Johanna et Hodeardi, sororibus suis, compromiserunt in decanum et capitulum Parisiense, super controversia, que erat inter ipsos fratres et sorores, ex una parte, et decanum et capitulum Parisiense, ex altera, super quibusdam possessionibus, apud Corborosam sitis, et rebus aliis ad decanatum laicalem Corborose pertinentibus, sicuti asserebant, quas jure hereditario ad se pertinere dicebant; ita quod, quicquid dicti decanus et capitulum super dicta controversia statuendum duxerint, ipsi firmiter observabunt et a dicto Garino, fratre suo, necnon et a dictis sororibus suis inviolabiliter facient observari; et hoc, corporali sacramento prestito, firmaverunt, et se plegios de hoc tenendo dedisse recognoverunt. In cujus rei testimonium, presentes litteras sigilli nostri auctoritate fecimus communiri. Actum Parisius, anno Domini mcc xx iii, mense novembri.

Universis presentes litteras inspecturis, officialis curie Parisiensis, salutem in Domino. Notum facimus quod, cum prior et conventus Sancti Laari Parisiensis habeant et possideant in terra et censiva Beate Marie Parisiensis, in quadam domo, sita Parisius, supra Magnum Pontem, quoddam operarium de tribus operatoriis existentibus in dicta totali domo a parte anteriori, videlicet operatorium medium, continens, una cum portione vie communis, tasiam et dimidiam in latitudine, et duas tasias vel circiter in longitudine, nec non et quoddam bougium, continens in longitudine sex taisias vel circiter, et quatuor teisias et dimidiam circiter in latitudine, cum quadam camera, graneriis et latrina existentibus in dicto bougio, prout se comportant bougium et operatorium predicta, a plancheio proximiori vie usque ad aliud plancheium immediate superius, et in altitudine a dicto plancheio proximiori vie usque ad aliud plancheium superius novem pedes et dimidium; quod bougium et operatorium onerata sunt de viginti solidis Parisiensibus censualibus, debitis ecclesie Parisiensi, ad opus anniversarii defuncti Gaufridi de Caprosia, quondam canonici Parisiensis ecclesie predicte, quatuor terminis Parisius consuetis in posterum persolvendis; ipsique prior et conventus predicta bougium et operatorium in manu mortua tenere non possent, cum a capitulo Parisiensi predicto, ut ea extra manum suam ponerent, cogerentur; tandem in hoc convenit specialiter et expresse, coram nobis, inter ipsos et dictum capitulum, quod ipsi prior et conventus dicta bougium et operatorium, prout se comportant, ut dictum est, tenebunt et possidebunt in manu mortua, sine coaccione vendendi aut extra manum suam ponendi; tali pacto adjecto, quod ipsi solvent ex nunc in posterum annuatim camerario Parisiensi, nomine camere ejusdem ecclesie Parisiensis, racione concessionis hujusmodi manus mortue, quadraginta solidos Parisiensium, quatuor terminis Parisius consuetis, et viginti solidos censuales predictos, pro anniversario dicti Gaufridi, prout superius dictum est... Datum anno Domini mccxl nono, mense julio.

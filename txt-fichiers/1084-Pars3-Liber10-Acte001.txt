Henricus, divina permissione Senonensis archiepiscopus, universis presentes litteras inspecturis, salutem in Domino. Notum facimus quod, cum venerabiles viri L. decanus et capitulum Parisiense, de communi consensu, voluerint et concesserint quod Petrus, presbiter de Liricantu, et successores ejus, nomine presbiterii sui, teneant perpetuo in manu mortua, sine coactione vendendi aut extra manum suam ponendi, quamdam domum, sitam apud Liricantum, juxta domum presbiterii de Liricantu, que quondam fuit Hugonis, majoris de Liricantu; prefatis decano et capitulo retentis in predicta domo omni justicia et dominio atque omnibus aliis juribus que in ea haberent, si laicus possideret; septem denariis Parisiensibus capitalis census, duobus solidis Parisiensibus, pro communi collecta ville, necnon et decima decem solidis et quinque denariis Parisiensibus, pro dicta amortacione facienda, ipsis a dicto presbitero ac ejus successoribus, qui pro tempore fuerint, in festo Omnium Sanctorum, annis singulis, persolvendis. Nos, attendentes presbiterio de Liricantu et curatis dicti loci expedire, premissa volumus et approbamus, et auctoritate diocesana eadem confirmamus. In cujus rei testimonium, presentibus litteris sigilli nostri dedimus munimentum. Datum apud Loretum in Boscagio, anno Domini m cc l v, mense februario.

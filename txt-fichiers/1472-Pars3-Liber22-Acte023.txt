Omnibus presentes litteras inspecturis, officialis curie Parisiensis, salutem in Domino. Notum facimus quod, in nostra presencia constituti, Ancherus Marande, civis Parisiensis, et Sedilia, uxor ejus, asseruerunt quod ipsi terciam partem quam habebant in quodam operatorio, sito Parisius, in Parviso, prope domum Dei Parisiensem, subtus scolas Beate Marie Parisiensis, contiguo cuidam domui dicte domus Dei, quam tenent Renerus et Christianus Hucherii, fratres, ex una parte, et duobus aliis operatoriis, subtus dictas scolas sitis, facientibus cuneum ante domum Dei predictam, ex altera, dederant et concesserant Stephano Philippi, civi Parisiensi, et ejus heredibus in perpetuum, permutacionis nomine, pro quatuor libris Parisiensibus incrementi census, sitis Parisius, super quadam domo, in vico de Libera Moru, contigua domui Gileberti de Kala, ut dicebant. Qui Stephanus, in nostra presencia constitutus, asserens se habere et possidere dictum operatorium quitum et liberum ab omni onere censuali et alio, de voluntate dictorum Hucherii et Sedilie, presencium coram nobis, dictum operatorium, cum celario subtus sito, prout se comportant operatorium et celarium, in altum usque ad scolas predictas, et in latum, a domo quam tenent dicti Hucherii usque ad alia predicta duo operatoria, facientia cuneum, cum omni jure dominii, proprietatis et possessionis quod sibi competebat, et quomodolibet competere poterat in eodem, vendidit, coram nobis, cessit pariter et quitavit viris venerabilibus decano et capitulo Parisiensi et eorum successoribus, canonicis Parisiensibus, in perpetuum, pro precio occies viginti librarum Parisiensium, dicto venditori in pecunia numerata jam soluto, tradito et numerato, ut confessus est coram nobis, etc. Datum anno Domini m cc lvii, mense maio.

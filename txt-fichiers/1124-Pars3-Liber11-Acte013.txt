Omnibus presentem paginam inspecturis, universum capitulum Parisiensis ecclesie, eternam in Domino salutem. Noverint universi, quod, mortuo domino Johanne de Castris, preposito de Corberosa, communi assensu capituli, die ad hoc specialiter assignata, ordinatum est et statutum, de omni blado proventuro de grangiis et terris ad territorium de Autervillari, juxta Corberosam, pertinentibus, quod, si aliud bladum capituli non suffecerit ad panem quadragesime, deductis firmis anniversariorum et aliis quibus modo est honeratum, de predicto blado dictarum grangiarum defectus panis memorati supplebitur; ita tamen, quod prius de hoc blado solventur triginta et novem libre ad matutinas et una stacio, more consueto, et expense necessarie ad dictum bladum conducendum Parisius, quamdiu Parisius conducetur. In blado vero capituli intelligimus et comprehendimus omne genus bladi ad capitulum pertinentis, videlicet, frumentum, mixtolium, siliginem, avenam, ordeum, pisa et fabas, excepto blado de Ciconellis, quod est ad usum camere deputatum. Si vero aliquid residuum fuerit de blado supradictarum grangiarum, post dictam supplecionem panis quadragesimalis, totum cedet in distribucionem horarum. Quod ut ratum et stabile permaneat in futurum, presentem cartam sigilli nostri fecimus impressione muniri. Actum anno Gracie m cc xx vi, mense februario.

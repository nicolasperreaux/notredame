Omnibus presentes litteras inspecturis, officialis curie Parisiensis, salutem in Domino. Notum facimus quod, coram nobis constituti, Gilotus de Falcon, Radulfus de Bello Quercu, Ambianensis diocesis, asseruerunt et recognoverunt quod ipsi capti fuerant in ecclesia Beate Marie Parisiensis, et in prisione decani et capituli ejusdem ecclesie detenti, pro eo quod armati venerant in ecclesia predicta, contra immunitatem et libertatem dicte ecclesie et claustri ejusdem; et quod dicti decanus et capitulum eosdem liberaverant sub forma et modo inferius insertis, videlicet : quod adjuraverunt civitatem et diocesim Parisiensem et quamlibet partem ejusdem usque ad triennium, tactis sacrosanctis Euvangeliis coram nobis, nec non et fide in manu nostra prestita corporali, quilibet eorum sub pena decem librarum Parisiensium, et, sub prestitis fide et juramento, infra dictum terminum minime regressuros; promittentes etiam per eosdem juramentum et fidem, quod, statim post eorum liberacionem, recedent a diocesi et civitate Parisiensi. Et de predictis omnibus et singulis tenendis et inviolabiliter observandis, et de predictis decem libris Turonensibus, pro quolibet eorum, reddendis, vel de corporibus eorumdem Giloti et Radulfi in prisionem capituli retrudendis, si dicti Gilotus et Radulfus contra premissa vel aliquid premissorum venirent quoquo modo, Ansellus de Salton, clericus, pro dicto Giloto, et Johannes, canonicus Sancti Thome de Lupera, pro dicto Radulfo, sub pena decem librarum Turonensium predictarum pro quolibet eorumdem, fecerunt et constituerunt principales debitores... Datum anno Domini mcclx, die sabbati in vigilia Pasche.

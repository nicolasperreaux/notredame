Ego Ludovicus, Dei gracia Francorum rex et dux Aquitanorum, volumus notum fieri omnibus, tam futuris quam presentibus, pacem inter canonicos Beate Marie Parisiensis et Henricum, majorem Theoville, quem pro quibusdam forifactis et excessibus diu in carcere tenuerant, monitu et interventu nostro sic esse firmatam. Canonici sane reddiderunt ei majoriam quam abstulerant, querelis omnibus ante prisoniam habitis pretermissis et hoc modo consopitis : filii majoris, Gaufridus et Odo, et gener ejus juraverunt quod, majoria vacante quocumque modo, vel majore moriente vel aliquo casu eam deserente, se nec calumpniaturos nec pro ea aliquid forisfacturos, nec intromissuros, nisi misericordia aut judicio capituli eis dante. Deinde major juravit et ejusdem predicti filii et gener, quod de molendino per se vel per alios non ultra se intromittent, nisi ex voluntate capituli quam in his et in talibus ubique attendant. Juraverunt etiam quod terram Beate Marie, quam hospites eorum colere solebant, eos pro posse suo cogerent dimittere; et, si improbe persistere vellent, eos non garantirent, sed ecclesiam contra eos, quantum possent, in hoc juvarent. Fuit etiam in sacramento eorum, quod hostium illud, quo transitus esse solebat a domo majoris in grangiam ecclesie, obstuparent, nec amplius per illud viam facerent, et quod bonam pacem et firmam cum Durando tenerent. Juraverunt insuper quod, pro hac prisonia vel pro aliqua inquietatione super hoc eis facta, nec viro, nec mulieri, nec alicui rei attinenti ad ecclesiam in aliquo forifacerent. Hujus demum concordie nos fidejussores et hostagios fecimus erga ecclesiam, et, si illi retroire voluerint, inde juvabimus clericos. Quod ut ratum sit in posterum et inconvulsum, sigillo nostro confirmari et nominis nostri caractere muniri precepimus. Actum Parisius, anno ab incarnacione Domini mcliii, astantibus in palacio nostro quorum nomina subtitulata sunt et signa. S. Guidonis buticularii. S. Mathei camerarii. S. Mathei constabularii. Data per manum Hugonis cancellarli.

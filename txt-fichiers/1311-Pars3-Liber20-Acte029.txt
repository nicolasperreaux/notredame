Odo, miseratione divina episcopus Tusculanus, omnibus presentes litteras inspecturis, eternam in Domino salutem. Noveritis quod, cum quidam nobilis, ut dicebatur, per quemdam subdelegatum a quodam a sede apostolica delegato moneri fecisset decanum et capitulum Parisiense, ut dicto nobili quendam restituerent prisionem, comminata insuper excommunicationis sententia, si eum non redderent, contra eos; idem decanus et capitulum, ejusdem subdelegati timentes impetum, quamquam de jurisdictione ipsius vel delegantis nunquam constitisset eisdem, ad sedem apostolicam appellaverunt, et, licet nescierint quod dictus subdelegatus aliquam tulit sententiam in eosdem, nisi sunt tamen super appellatione hujusmodi a sede apostolica litteras impetrare. Sed, quoniam, ut dicebatur, debuerat ad delegantem non ad summum pontificem appellari, non potuerunt super appellacione hujusmodi litteras apostolicas optinere. Quia vero bonarum mentium est ibi culpas timere, ubi culpa non est, cum propter hoc non omiserunt celebrare divina, per nos ipsos summo pontifici supplicarunt, tam super absolucione a sententia hujusmodi, si qua lata extitit, quam super irregularitate, si quam eorum aliquis propter hoc incurrerit, provideri sibi misericorditer ad cautelam; super quo dominus papa nobis commisit plenarie vices suas. Nos igitur, licet propterea dictos decanum et capitulum vel aliquem de eodem capitulo teneri in aliquo non credimus, tamen ut scrupulosis satisfiat conscientiis aliquorum, auctoritate nobis commissa, dictos decanum et capitulum et quemlibet de capitulo a sententia, si qua, ut dictum est, in eos lata existit, absolvimus ad cautelam; dispensantes etiam cum eisdem, similiter ad cautelam, super irregularitate, si quam propterea predicti vel eorum aliquis contraxerunt. Actum anno Domini millesimo ducentesimo xl quarto mense decembri.

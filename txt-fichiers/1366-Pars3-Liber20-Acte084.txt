In nomine sancte et individue Trinitatis. Ego Robertus, Dei gratia Beati Germani de Pratis humilis abbas, et totus ejusdem ecclesie conventus, tam presentibus quam futuris notum fieri volumus, quod, cum controversia inter nos, ex una parte, et canonicos Sancte Marie Parisiensis esset, ex alia, super fixura palorum ultra mensuram aree molendini sui apud Parvum Pontem, hoc modo fuit sopita : Quod ipsi singulis annis nobis dabunt tres solidos censuales, ad festum sancti Remigii, pro fixura illa palorum, que molendini sui mensuram excedit, durante edificio super eandem fixuram constructo; si vero edificium in illa parte everteretur, predictus census sine omni contradictione caderet, area autem sua, sicut ab antiquo, eis remanebit libera. Ut autem hoc firmum et ratum permaneat, sigillorum nostrorum munimine fecimus roborari, adjunctis quorumdam fratrum nostrorum nominibus et signis. Signum Alexandri prioris. Signum Odonis subprioris. Signum Petri tercii prioris. Signum Philippi quarti prioris. Signum Johannis thesaurarii. Signum Willelmi infirmarii. Actum publice in capitulo nostro, anno incarnati Verbi mcxcvi. Data per manum Clementis notarii.

Universis presentes litteras inspecturis, officialis curie Guillermi, in ecclesia Parisiensi archidyaconi, salutem in Domino. Notum facimus quod, in nostra presencia constituta, Maria, dicta la Salmande, de Orliaco, vidua, asseruit et recognovit in jure, coram nobis, quod ipsa quamplures homines et hospites venerabilium virorum decani et capituli Parisiensis minus juste et sine causa rationabili, tam Aurelianis quam alibi, coram diversis judicibus citavit et citari procuravit. Asseruit etiam et promisit, fide data, spontanea voluntate, non coacta, non vi, non metu, non dolo ad hoc inducta, quod ipsa homines seu hospites, undecumque existentes, dictorum decani et capituli de cetero non trahet seu citari faciet ad judicium, aut etiam procurabit coram aliquo judice ecclesiastico seu etiam seculari, preterquam coram dictis decano et capitulo seu mandato eorumdem ; obligans, fide data, pro predictis tenendis et firmiter adimplendis, se et heredes suos et omnia bona sua et heredum suorum, mobilia et immobilia, presentia et futura, ubicumque sint et poterunt inveniri; volens et concedens spontanea, non coacta, quod, si contra premissa vel aliquod premissorum venerit, quod dicti decanus et capitulum bona sua omnia, ubicumque existentia, possint ex tunc capere et ea, tamquam forefacta, explectare, et de eis suam penitus facere voluntatem, contradictione aliqua non obstante, fide ab ipsa super hoc prestita corporali; renuncians in hoc facto, et per fidem, exceptioni doli mali, actioni in factum, privilegio crucis assumpte et assumende, exceptioni fori; et, ne in posterum possit dicere, se in aliquo circumventam vel deceptam, omni privilegio in favorem mulierum introducto et omni juris auxilio, canonici et civilis, et omnibus allegationibus et defensionibus juris et facti, que contra presens instrumentum possent obici sive dici, quantum ad hoc jurisdictioni curie nostre se supponens, ubicumque se transferat vel divertat. In cujus rei testimonium, ad peticionem dicte Marie, presentes litteras sigillo predicte curie fecimus sigillari. Datum anno Domini millesimo ducentesimo octuagesimo, die martis post dominicam qua cantatur Cantate Domino.

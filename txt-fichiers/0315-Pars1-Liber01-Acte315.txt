Philippus, Dei gratia Francorum rex, dilecto et fideli suo episcopo Parisiensi salutem et dilectionem. Cum dilectus et fidelis frater noster P. Alenconiensis et Carnotensis comes, et Almarricus de Meulento, valletus noster, asserant se ab audientia vestra ad nostram curiam, super quodam judicio, tamquam a pravo et falso, dato in vestra curia contra eosdem pro Roberto de Haricuria milite, appellasse, mandamus vobis quatinus sitis coram nobis ad instans parlamentum, ad diem octabarum beati Martini hyemalis, et vobiscum habeatis Andream Groingnet, Johannem Augier et Philippum Paon, judicatores vestros, super pravo et falso judicio dictis comiti et Almarrico responsuros, et significetis dicto R. de Haricuria quod ad dictum diem intersit, si sua crediderit interesse; inhibentes vobis ne, pendente hujusmodi appellatione , aliquid innovare presumatis in prejudicium curie nostre et dicte appellationis. Datum Parisius, die jovis post festum apostolorum Petri et Pauli.

In nomine Domini, amen. Per presens instrumentum publicum pateat  universis, quod, anno Domini MCCCXXXV, indictione tertia, mensis julii die vicesima quinta, pontificatus sanctissimi patris ac domini nostri domini Benedicti, divina providentia pape duodecimi, anno primo, viris venerabilibus et discretis dominis et magistris Oliverio Salahadini decano, Vitali de Pruilhaco cantore, Johanne de Aipadella archidiacono Brie, Stephano de Novilla succentore, Petro Casalis penitenciario, Bertaudo Sorelli, Hugone de Pomarco, Petro Barnier, Guidone Coquatricis, Guillelmo de Perellis, Petro de Fayello, Fulcone de Chanaco, Roberto de Vernone, Jacobo Rossoloti ac nonnullis aliis canonicis ecclesie Parisiensis, in capitulo dicte ecclesie, ad capitulandum, ad sonum campane, deversus mane, more solito, congregatis et capitulum inibi facientibus et representantibus; altercataque inter dictum dominum decanum ex una parte, et dictos alios dominos capilulantes ex alia, super eo quod ipsi alii domini capitulantes dicebant et proponebant, quod ipse dominus decanus non habebat nec habere debebat, juxta consuetudinem ecclesie predicte, vocem in capitulo nec partem in commodis capitulorum dicte ecclesie Parisiensis, ex quo adhuc non erat prehendam canonialem in dicta ecclesia assequutus; tandem, post plures altercationes super hoc habitas, in mei notarii publici et testium subscriptorum presentia, dicti domini alii capitulantes, tanquam capitulum dicte ecclesie, concesserunt, de gratia speciali et absque prejudicio consuetudinis dicte ecclesie, ut dicebant, dicto domino decano, quod admittatur ad tractatus et ad commoda etiam, pro parte unius simplicis canonici duntaxat capitulorum dicte ecclesie, quamdiu carebit prebenda canoniali, nisi in electionibus, que interim in dicta ecclesia eminebunt faciende, et in collationibus beneficiorum interim per capitulum faciendis : quod idem dominus decanus, et pro evitanda discordia, ut dicebat, acceptabat et acceptavit. Acta sunt hec Parisius, in capitulo dicte ecclesie Parisiensis, anno, indictione, mense, die et pontificatu predictis, presentibus discretis viris dominis Petro de Campis et Radulpho de Plaidyer, presbyteris, testibus ad hoc vocatis specialiter et rogatis.

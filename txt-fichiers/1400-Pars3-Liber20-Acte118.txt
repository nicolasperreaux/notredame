Universis presentes litteras inspecturis, frater B. humilis prior Sancti Martini de Campis Parisiensis, et ejusdem loci conventus, salutem in Domino. Notum facimus quod, cum contencio verteretur inter nos, ex una parte, et decanum et capitulum Parisiense, ex altera, super quibusdam terris et vineis quas nos tenebamus ab eodem capitulo in censu communi, videlicet, in via que ducit apud Rovredum, undecim arpenta terre; en la Longue Rue quatuor arpenta et dimidium quarterium; juxta Pressorium Combustum, duo arpenta et dimidium et dimidium quarterium; circa Gibetum, quatuordecim arpenta; in plastraria Ogeri, duo arpenta; ad Ulmum Siccam, in strata publica que ducit Silvanectum, septem arpenta; apud la Monjoie, iiiior arpenta; ad Crucem Fractam, quatuor arpenta; ad Petram Gemellam, quinque arpenta; apud Calvum Montem, quatuordecim arpenta et tria quarteria; item, in vinea Ebroini, tria quarteria vinee; subtus Vivarium, unum arpentum; in Robertino, septem quarteria; in Perrosello et in Puctis, quatuor quarteria; et dictum capitulum vellet nos compellere, ut poneremus dictas terras et vineas extra manum nostram; tandem inter nos et dictum capitulum, post multas altercaciones, talis composicio intervenit : Quod nos reddemus dicto capitulo singulis annis, in octabis beati Dyonisii, pro dictis terris et vineis, de censu capitali triginta unum solidos et sex denarios Parisienses, qui videlicet denarii communes sunt dicto capitulo et Sancto Laaro Parisiensi; et insuper, in eisdem octabis, singulis annis in perpetuum tenemur eidem capitulo solvere xla iior solidos et tres denarios Parisienses, propter hoc quod dictum capitulum vult et concedit, ut predictas terras et vineas teneamus et possideamus in perpetuum pacifice et quiete, quantum pertinet ad jus capituli memorati... Actum anno Domini mccxxx tertio, mense septembri.

Ego H., decanus Parisiensis, totumque capitulum, notum facimus presentibus et futuris, quod canonici qui prebendas suas habent Laiaci hominibus ejusdem ville et heredibus suis, imperpetuum habendas, dederunt et concesserunt ad vendendum et impignorandum vineas suas ejusdem ville, sub hoc quidem tenore, quod de singulis vinearum arpennis annuatim reddent canonicis ipsis duodecim denarios censuales et tres modios albi vini de meliori vinearum, ad mensuram et modium ejusdem ville, secundum tempus quo instrumentum istud datum est, cum decima et pressoragio de parte que ad predictos homines pertinet; nec licebit eis plantare vites in vineis illis pejoris originis, sed ejusdem vel eciam melioris. Et, si casu contigerit quod ille vinee, coctione vel grandine demolite, fructum non faciant, non minus tamen tenebuntur predicti homines ad solucionem trium modiorum albi vini ad estimacionem melioris ejusdem ville. Obligaverunt eciam predicti homines eisdem dominis, in contraplegium, quecumque habent sub eis, ut incumbant illis, si predicta forte non potuerint, prout scriptum est, reddere vel negaverint. Quod, ut robur obtineat in futurum, nos concessionem illam ratam habentes, presenti cartula fecimus annotari et sigilli nostri munimine roborari. S. H. Clementis decani. S. Roberti precentoris. S. Mauritii archidiaconi. S. Haymerici archidiaconi. S. Odonis archidiaconi. S. Galonis presbyteri et succentoris... Actum Parisius, in capitulo nostro, anno incarnati Verbi mcc primo. Datum per manum magistri Petri, Parisiensis cancellarli.

Universis presentes litteras inspecturis, G. divina permissione Beati Germani de Pratis Parisiensis humilis abbas, domini pape capellanus, totusque ejusdem loci conventus, salutem in Domino. Notum facimus quod, cum inter nos, ex una parte, et homines seu communitatem ville de Castaneto, homines et hospites capituli Parisiensis, ex altera, orta esset materia questionis, super eo quod homines predicti et hospites seu communitas ville predicte dicebant se esse et fuisse, a tempore a quo memoria non extabat, in possessione vel quasi pacifica eundi, prima die mensis maii, ad mayum colligendum in nemoribus nostris de Antongniaco, nobis in contrarium asserentibus; item, super eo quod dicti homines et hospites seu communitas de Castaneto erant et fuerant, a tempore a quo non extabat memoria, ut dicebant, in possessione vel quasi immittendi oves suas ad pascendum in nemoribus nostris predictis, in eam partem videlicet que Castaneria vocatur; nobis in contrarium asserentibus et multa contra hec pretendentibus et proponentibus; tandem, interveniente bonorum et jurisperitorum consilio, ita fuit, mediantibus venerabilibus viris G. de Valle Grignosa, tunc decano, et magistro Luca de Giffo et Milone de Corbolio, canonico Parisiensi, de voluntate et unanimi consensu nostra et hominum et hospitum predictorum seu communitatis de Castaneto predicte, communiter dictum, actum ac eciam ordinatum, predictis decano et capitulo Parisiensi predictis hominibus super hoc auctoritatem prestantibus et assensum : quod predicti homines seu communitas de Castaneto se abstinebunt de cetero in futurum eundi prima die mensis maii et alias ad nemora nostra predicta pro mayo ibidem colligendo. Ut autem predicta pacifica et amicabilis composicio firmius et inviolabiliter in posterum a predictis hominibus de Castaneto observetur, nos, ob hoc, dedimus dictis hominibus seu communitati ville de Castaneto quadraginta libras Parisienses in pecunia numerata, in utilitatem dicte ville de Castaneto convertendas, prout sibi melius videbitur expedire. Dictum insuper, actum fuit ac eciam ordinatum, de unanimi assensu et voluntate nostra et hominum predictorum seu communitatis predicte ac decani et capituli Parisiensis predictorum, quod predicti homines seu communitas predicte ville de Castaneto immittent oves suas ad pascendum in nemoribus nostris de Antongniaco, in ea parte videlicet ipsorum nemorum que Castaneria de Antongniaco nuncupatur, postquam dicta nemora sive Castaneria predicta a tempore abscissionis sive amputationis sue perfecte compleverint octo annos. Ante autem predictum terminum eas immittere ad pascendum non poterunt nec debebunt; ita tamen quod, propter predictorum nemorum fructuum periculum, a festo Ascensionis beate Virginis usque ad festum beati Martini hyemalis, predicti homines seu communitas dicte ville se abstinebunt annuatim in futurum ab immissione ovium suarum ad pascendum in nemoribus antedictis. In cujus rei memoriam et testimonium, et ut predicta compositio illesa et inconcussa permaneat in futurum, presentes litteras sigillorum nostrorum munimine fecimus communiri. Datum anno Domini mcc sexagesimo secundo, die sabbati proxima post festum beati Mathei apostoli et euvangeliste.

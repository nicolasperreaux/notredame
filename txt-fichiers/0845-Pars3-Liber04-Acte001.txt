Philippus, Dei gratia Francorum rex. Noverint universi, presentes pariter et futuri, quod, cum Gillebertus, quondam major Andresiaci, et filli ejus Colinus et Amauricus, et alii fratres eorum, propter homicidia et incendia et alia forisfacta que in terra nostra et canonicorum Parisiensium fecerant, et propter dampna que canonicis ipsis et hominibus eorum intulerant, a terra nostra et ipsorum abjurati essent, canonicos ipsos instanter et affectuose rogavimus, quatinus, interventu precum nostrarum et ob reverenciam crucis assumpte, misericorditer cum ipsis agerent, et, salvo jure suo in posterum, aliquam indulgentiam eis exhiberent. Cum autem, secundum consuetudines suas et institutionem quamdam, quam, sicut asserebant, de consilio et assensu bone memorie avi nostri Ludovici, regis Francie, fecerant, homicidas et incendiarios, sicut petebamus, revocare non possent, promiserunt nobis ut, salvis censibus et justicia canonicorum, terras arabiles et prata et vineas quas ante abjuracionem habebant illis permitteremus habendas, sine majoria et sine justicia, donec a peregrinatione Jerosolimitana nos aut principes nostri redissemus; ita tamen quod nullam eis quitacionem fecerunt de dampnis que ipsis et eorum hominibus intulerant, et querelis quas adversus eos habebant, antequam signum crucis assumerent. Unde, quoniam indignum est in lesionem ecclesie retorqueri quod ad tempus, intuitu nostro, fecit, concedimus et presenti pagina confirmamus quod canonici ipsi, de omnibus querelis et possessionibus eorum, in tali statu sint et tenore infra quadraginta dies post reditum nostrum aut baronum, in quo erant ante quam signum crucis Dominice sumpsissemus; ita tamen quod, quando reversi fuerint, canonici eos juste tractabunt ubi debuerint. Actum ab incarnatione Domini mclxxxviii, mense aprili.

Universis presentes litteras inspecturis, frater Petrus, humilis abbas monasterii sancti Victoris juxta Parisius, salutem in Domino sempiternam. Noveritis nos litteras bone memorie Stephani, quondam Parisiensis episcopi, vidisse et diligenter inspexisse, in quibus, inter alia, clausula que sequitur est inserta :  Statuentes ut quocumque modo quilibet canonicus predictarum ecclesiarum prebendam suam relinquat vel perdat, vel quocumque modo prebenda de una persona in aliam transeat, ejusdem prebende redditus per annum ecclesia Beati Victoris ex integro habeat, et nullum super hoc ex debito aut ecclesie aut defuncto, preter anniversarium, persolvat obsequium. Ne autem ecclesia, in eodem anno, suo privetur servitio, illud faciat canonicus qui succedit, etc.  Premissa etiam clausula in litteris papalibus et privilegio nobis concesso quasi de verbo ad verbum est inserta. Quod omnibus quorum interest tenore presentium intimamus. Datum anno Domini mcc octogesimo quarto, die lune post festum beati Mathei apostoli.

Inter canonicos Beate Marie Parisiensis et Robertum, Anseisii filium, talis conventio facta est. Post multa mala nobis a Roberto illata, cum ipse nobis conciliaretur, in vico qui vocatur Compensis, atrium nostrum ab omnibus consuetudinibus absolutum nobis concessit. Nos vero quinque arpennos terre arabilis, quorum quisque censu sex denariorum acensitur, in eodem vico habere sibi concessimus. Hoc annuente Hugone, comite Donni Martini, et uxore et filio ejus; hoc idem concedente vice comite Letaudo, uxore et filio ejus; hoc etiam eodem Roberto et uxore sua per omnia deprecantibus et annuentibus. Bernardo, Gisleberto et filio ejus; Ansoldo, filio Forlignei; Radulfo, pincerna; Lantberto; Nicholao; Odone, majore; Alberto et filio ejus, concessionis hujus testibus existentibus.

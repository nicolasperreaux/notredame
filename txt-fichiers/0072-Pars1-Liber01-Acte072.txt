Philippus, Dei gratia Francorum rex. Noverint universi quod adeuntes presentiam nostram fideles nostri Mauricius, Parisiensis episcopus , et Guido de Garlanda, pariter confessi sunt et recognoverunt quod Ansellus de Garlanda, filius dicti Guidonis, pater Anselli minoris, precepto et voluntate ipsius Guidonis, fuit homo ligius episcopi Parisiensis et tenebat ab eo castellum de Tornan. Post illum autem Ansellus minor, dicti Anselli filius, homo fuit ligius episcopi Parisiensis, precepto et voluntate patris sui et Guidonis avi sui, et tenebat ab eo castellum de Tornan, sicut pater suus Ansellus tenuerat. Hoc itaque ut in posterum ratum et illibatum permaneat, presentem paginam sigilli nostri auctoritate confirmamus. Actum Parisius, anno incarnati Verbi MCLXXXV, mense marcio.

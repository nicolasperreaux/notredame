De consuetudine longis et antiquis temporibus approbata, idem episcopus, cum a sacro suo revertitur, non antea Parisiacam intrat urbem, nec recipitur ab ecclesia cathedrali, quam recipiatur ab ecclesia Sancte Genovefe. In cujus receptionis facto proceditur sub hac forma : Die diem precedente qua fieri debet istud, in loco aliquo proximo civitati sese recipit et pernoctat, ut in mane, maturius, ad ecclesiam Sancte Genovefe veniat, receptisque sollempnitatibus eidem debitis, ad ecclesiam cathedralem cum sollempnitate descendat. Episcopo cum aliis circumstantibus ecclesiam Sancte Genovefe appropinquante et stante pre foribus que respiciunt occidentem, conventu toto in navi monasterii consistente, abbas et prior, induti cappis siricis, cum apparatu processionis hujusmodi, videlicet, aqua benedicta precedente cum candelabris et thuribulo, eoque qui textum defert evangelicum induto sollempnibus vestimentis, ei occurrunt, eumque recipiunt venientem. Tunc abbas aspersorium aque benedicte ei primitus porrigit et tradit, ut inde se aspergat et alios circumstantes. Deinde, thure oblato eidem in acerra, ipse episcopus ponit thus in thuribulum. Deinde, textu Evangelii, quem ei abbas aperit, ab eodem humiliter osculato, deducentibus eum dextra levaque abbate et priore, intrant ecclesiam, et incipitur de Trinitate responsorium sollempniter, quod dicitur : Honor, ofrtus, etc. Tunc processio intrat chorum, episcopo ultimo gradiente et predictis abbate et priore collaterantibus eum semper, ut dictum est, usque ad chori medium; et, ibi, super tapetum, ibidem positum, et pallium, super monasteriale pulvinar honorabiliter extensum, prosternitur, quousque responsorium fuerit percantatum. Finito responsorio quod sequitur, sine Kyrie elcison et Pater noster, episcopo sic prostrato, dicitur ab abbate: Salvum fac servum, etc., Deus, etc., etc. Dicta oracione, consurgit; et, precedentibus candelabris, eumque comitantibus hinc inde abbate et priore, progrediens ad altare, facit oblationem suam, offerens super illud unum pallium quod esse debet preciosum pariter et sollempne : nam ad hoc tam ille quam omnes alii Parisienses episcopi, in hujus sollempnitatis novitate, tenentur perpetualiter. Hoc facto, vadit in vestiarium, et induitur sacerdotalibus ac pontificalibus vestimentis suis, quidem propriis, acsi missam deberet protinus celebrare. De hoc abbas et prior et conventus ecclesie Sancte Genovefe non intromittunt se, quoniam, in hoc, nichil eidem ab ecclesia debetur. Eo sacerdotaliter et pontificaliter adornato, mitraque capiti supposita, abbas et prior, qui presenter ibi assistunt, cum capis siricis, eum hinc inde conducentes venerabiliter et devote, precedentibus candelabris, adducunt ad cathedram, que est juxta altare, ad dexteram, parata et ornata; eoque in ipsam imposito, Te Deum laudamus ab armario sollempniter incipitur, et a fratribus in choro consistentibus cantatur. Quo cantato, sine Kyrie eleison et Pater norter, dicit abbas : Saluum fac servum, etc., Deus meus, etc., etc. Hiis ita completis, traditur ei a clericis suis textus Euvangelii, quem attulerunt, quem ante pectus suum ponit episcopus. Quo facto, quatuor de fratribus ecclesie presbiteri, cappis sericis induti, eum, sedentem textumque individue tenentem, super humeros suos elevant cum cathedra, et, precedentibus candelabris, cum toto conventu, usque ad fores monasterii, per quas intravit, comportant, et ab eo, jure consuetudinis antique et approbate, recipiunt iiii denarios aureos, singulis singulos, Parisiensis monete figura confectos et conformatos. Mox homines sui nobiles et feodales, quos dicunt, de humeris iiior predictorum recipiunt episcopum, et super humeros suos ponunt, et, precedente processione beate Genovefe tota, sic deferunt, abbate et priore cum conventu semper comitantibus, usque ad capellam Beate Genovefe, que est in Vico Novo; ibique, cathedralis ecclesie processione parata, deponitur, et ab manibus abbatis et prioris ab ecclesia sua suscipitur; aliter non reciperetur. Sicque, quod ei debetur ab ecclesia Beate Genovefe, in hujus facti processu, integre consummatur. Explicit.

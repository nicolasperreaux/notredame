Ego Ludovicus, Dei gratia Francorum rex, notum fieri volumus cunctis fidelibus, tam foturis quam instantibus, quod, in loco qui in suburbio Parisiensi Campellus appellatur, ejusdem loci fossatum ad Beate Parisiensis Marie ecclesiam et ad Parisiensem pertinet episcopatum. Fidelis vero noster Stephanus, venerabilis Parisiorum episcopus, totius capituli Beate Marie communi consilio et assensu, hoc tenore et hac pactione sibi nos associavit, et participes et consortes predicti fossati nos ita fecit, ut de censu illius terre, de talliis, de forisfactis, de venditionibus , emptionibus, de questibus, insuper de omnibus illius terre redditibus, quocumque modo, sive juste sive injuste, habitis et habendis, tertiam partem predictus Stephanus et omnes ejus in episcopatum successores in perpetuum quiete et libere possiderent; nos vero et heredes nostri de omnibus predictis redditibus supra nominati fossati duas reliquas partes in perpetuum haberemus. Nichil autem omnino vel nos vel ministeriales nostri de illa terra caperemus, de qua vel episcopus vel ministeriales sui tertiam partem non haberent. Preterea constituimus ut prepositus noster de illa terra episcopo Parisiensi, quicunque esset, fidelitatem faceret. Similiter prepositus episcopi de illa terra nobis vel heredi nostro, quicumque esset, fidelitatem faceret, et neque prepositus noster sine preposito episcopi, neque prepositus episcopi sine nostro preposito in illa terra aliquid ageret. Quod, ne valeat oblivione deleri, scripto commendavimus, etc. Actum publice Parisius, annuente filio nostro Ludovico, jam in regem sublimato, anno incarnati Verbi MCXXXVI, regni nostri vicesimo nono, regni Ludo vici, filii nostri, anno iin. Astantibus in curia nostra quorum nomina subtitulata sunt et signa. S. Radufi, Viromandorum comitis et dapiferi nostri. S. Willelmi buticularii. S. Hugonis constabularii. S. Hugonis camerarii. Data per manum Stephani cancellarii.

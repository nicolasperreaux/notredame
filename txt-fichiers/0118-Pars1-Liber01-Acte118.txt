Symon decanus tolumque capitulum Sancti Clodoaldi, omnibus presentes litteras inspecturis salutem in Domino. Notum facimus quod, cum venerabilis pater et dominus noster Odo, Parisiensis episcopus, extirpari fecisset nemus suum de Marna, et ibidem novam quamdam edificari fecisset ecclesiam, et in ea sine nobis presbiterum instituisset, et ei partem decime assignasset; nos inde conqueri cepimus, jus nostrum tam in ecclesia quam in decima reclamantes, et dicentes, cum tam ecclesia quam decima sita essent in parrochia nostra, ipsam ecclesiam ad donationem nostram pertinere debere, et dictam decimam jure decimationis ad nos merito devolvendam. Tandem vero, pro bono pacis, ipsius episcopi nobis et ecclesie nostre benivolentiam et gratiam conservare volentes, de omnibus supradictis in eundem episcopum unanimiter compromisimus, et nos bona fide et firmiter promisimus , sine contradictione qualibet, servaturos quicquid inde duceret disponendum. In hujus rei memoriam, de communi consensu, presentem cartam sigilli nostri fecimus impressione muniri. Actum anno gratie MCCII.

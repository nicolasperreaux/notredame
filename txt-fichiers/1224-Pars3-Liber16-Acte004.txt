Ego Milo de Corbolio, canonicus Parisiensis, notum facio universis quod capitulum Parisiense, hiis condicionibus appositis, preposituram mihi contulit Theoville : scilicet, quod, pro dicta prepositura, teneor reddere singulis annis camere dicti capituli viginti libras Parisienses, et ad distribucionem horarum decem libras Parisienses, medietatem in festo sancti Nicholai, et medietatem in festo Pentecostes, et antiphonam que pro eadem prepositura solvi solet in adventu, de qua teneor singulis canonicis reddere sex denarios pro vino. Et hec omnia teneor reddere per juramentum meum; tali modo, quod quicumque redditus prepositure a me ad firmam recipient tenentur venire in capitulo, et bonam securitatem dare, donec satisfactum fuerit de predictis capitulo supradicto; et si ad firmam non dedero, teneor reddere dictis terminis per juramentum meum pecuniam supradictam, et ille sive illi qui, loco mei, redditus recipient supradictos. Teneor etiam per juramentum meum dictam villam et homines servare et commode tractare et honeste; et promisi sub eodem juramento, quod nullum de hominibus Beate Marie pro me plegium constituam vel debitorem, et quod alienata, pro posse meo, bona fide revocabo. Promisi etiam quod, cum iter ad partes transmarinas arripiam, dictam preposituram in manu capituli ponam pro decem libris Parisiensibus, singulis annis mihi reddendis; et cum rediero, si forte contigerit, habebo dictam preposituram plenariam, sicut ante iter arreptum habebam. Prebendarii tamen qui nunc sunt receperunt a me forragia, absque veciis, et grapinos, pro novem libris, singulis annis reddendis usque ad particiones prebendarum. Prebendarii autem qui, post particiones, prebendas suas ibidem accipient singulis annis solvent decem libras, vel octo et decem sextarios bladi, pro dictis forragiis et grapinis; vel mihi dicti grapini et forragia remanebunt. Concedo etiam sub eodem juramento, quod prebendarii Teoville de omnibus que ad prebendas suas pertinent plenam justitiam habeant, sicut scriptum est, nec de hiis que ad prebendas suas pertinent ad me recurrere, nisi voluerint, teneantur; et, si me requisierint, eos juvabo bona fide. Promitto etiam sub eodem juramento, quod, quando majoria, vel decanatus sive alie serjencie in prepositura Theoville vacabunt, nec servicium nec premium aliquod sive manifeste sive occulte ab aliquo, occasione serjenciarum, recipiam, nec alius pro me, me sciente; et procurabo quod vendentur a capitulo, quam cicius et commodius vendi poterunt bona fide. Decimam tamen partem servicii sive precii capitulo collati per manum ejusdem capituli debeo recipere. Hec omnia juravi bona fide me facturum; quod si forte in hiis deficerem, capitulum posset de dicta prepositura pro suo bene placito ordinare. Actum anno Domini mccxxx sexto, mense maio, in festo Rogaciani et Donatiani martyrum .

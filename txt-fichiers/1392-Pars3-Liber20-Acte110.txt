Omnibus presentes litteras inspecturis, officialis curie Parisiensis, salutem in Domino. Notum facimus quod, in nostra presencia constitutus, magister Radulfus de Caritate, canonicus Parisiensis, asseruit quod habebat de ejus conquestu duas domos contiguas, videlicet unam magnam et alteram parvam, sitas Parisius, in censiva ecclesie Beate Marie Parisiensis, in loco qui dicitur vulgariter Bellum Videre; de quibus duabus domibus idem magister ordinavit coram nobis in hunc modum : Dedit enim idem magister, post ejus decessum, in perpetuam elemosinam, super eisdem domibus, sexaginta solidos Parisienses annui redditus, percipiendos super tercia parte earumdem domorum, pauperibus pueris deservientibus in albis in ecclesia Parisiensi, ad emendum tunicas conferendas illis pueris predictis, qui honeste se habebunt et servient in ecclesia ydonee, secundum dictum et testimonium magistri eorumdem puerorum in choro. De residuo vero dictarum duarum domorum, videlicet de duabus partibus, idem magister dedit, scilicet post ejus decessum, in perpetuam elemosinam ecclesie Parisiensi, ad opus Mandeti unam partem; et aliam dedit idem magister ecclesie Parisiensi, ad opus et sustentacionem unius pauperis clerici de choro Beate Marie, dominium proprium de choro non habentis, sive beneficium in eadem ecclesia vel extra non obtinentis; cujus clerici institucio ad solum capitulum Parisiense et collacio dicti beneficii pertinebit. Idem autem clericus cum institutus fuerit, tenebitur personaliter residenciam facere in ecclesia Parisiensi, sub juramento quod tenebitur prestare capitulo super hoc, antequam instituatur, et die ac nocte horis canonicis interesse, et in eadem ecclesia bona fide deservire, prout deserviunt in ecclesia eadem clerici denarios matutinales habentes et obtinentes... Actum anno Domini mccxliiii, mense septembri.

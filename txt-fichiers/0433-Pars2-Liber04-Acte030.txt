Exempla Patrum, etc... Ego igitur Stephanus, Dei gratia Parisiensis episcopus, notum fieri volo cunctis fidelibus, tam posteris quam presentibus, monasterium Sancti Eligii Parisiensis ordini sanctimonialium fuisse antiquitus deputatum. Verum, pro nimia illius sexus fragilitate qui, voto castitatis rupto et proposito religionis abjecto, ad intolerandam turpitudinis prolapsus erat miseriam, ita ut templum Dei effecisset fornicationis speluncam, venerabilis et bone memorie predecessor noster Galo , Parisiensis episcopus , tantam pestem non ferens, infames et incorrigibiles personas pro turpitudine vite a predicto eliminavit et prorsus alienavit monasterio. Volens etiam sanctum locum altiori religionis ordine decorare, predictum Sancti Eligii monasterium cum omnibus ad illud pertinentibus ecclesie Beati Petri Fossatensis jure perpetuo habendum, minus tamen canonice quam deceret, donavit et concessit. Quod siquidem donum, quia inordinate nec ita ut oporteret secundum Deum actum est, abbas ecclesie Fossatensis, Teobaldus, vir quidem discretus et honestus, sue et subditorum fame consulens et saluti, predictum Beati Eligii monasterium nobis in manu nostra reddidit et dimisit, et se et monacos Fossatenses predictum monasterium nec secundum Deum adeptos esse, nec bene possedisse cognovit. Cum vero idem monasterium in manu nostra diu tenuissemus, tandem misericordia, que omnino humilitatis amica est, oculis nostris se offerens, visa est nobis exigere ut quod predictus abbas nobis dimiserat, timore Dei et humilitate compulsus, ecclesie Fossatensi misericorditer donaremus. Dignum enim non erat ut ex hoc quod gratia humilitatis fecisse videbatur, aliquod ei dampnum vel incommodum sequeretur; immo quod amor humilitatis videbatur, ut ita dicamus, abstulisse, misericordia, quia illius amica est, debebat restituere. Amore itaque misericordie inclinati et petitione domni pape Innocentii, et prece domni Ludovici illustris et gloriosi Francorum regis inflexi, et religiosorum virorum consilio inducti, assensu etiam Berneri decani et capituli nostri, predictum Sancti Eligii monasterium, cum omnibus ad illud pertinentibus, Ascelino abbati et ecclesie Beati Petri Fossatensis perpetuo habendum, salvo quidem in omnibus jure nostro et successorum nostrorum, et salvis in omnibus et per omnia consuetudinibus ecclesie Parisiensis, donamus et concedimus, ita scilicet ut abbas Fossatensis prescriptum monasterium tanquam cellam suam possideat, et in monacos ibi Deo militantes plenam et perfectam abbatis potestatem exerceat, dum ipse et successores sui abbates et monachi Fossatenses in nostra et successorum nostrorum episcoporum Parisiensium subjectione permanserint, et Parisiensi ecclesie et nobis ius et honorem nostrum et consuetudines nostras in omnibus conservaverint et reddiderint. Institutum tamen est, etc. Ut autem hoc ratum et inconcussum permaneat, presentem cartam fieri precepimus et sigillo nostro signavimus et manibus canonicorum nostrorum firmandam tradidimus. Signum Stephani episcopi. Signum Berneri decani. S. Ade precentoris. S. Stephani archidiaconi. S. Theobaldi archidiaconi... Actum publice in capitulo Sancte Marie, anno incarnati Verbi MCXXXIIII, regnante Ludovico rege anno XXVII, Ludovico juniore in regem sublimato anno m, anno episcopatus Stephani xi. Data per manum Algrini cancellarii.

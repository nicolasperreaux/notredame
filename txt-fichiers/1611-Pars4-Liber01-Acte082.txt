Universis presentes litteras inspecturis, frater Jacobus, minister domus Sancti Maturini Parisiensis, ordinis Sancte Trinitatis et Captivorum, totusque ejusdem loci conventus, salutem in Domino. Notum facimus quod, cum Radulphus dictus Cabot, calligarius, defunctus, tempore quo vivebat, nobis, ob remedium anime sue et pro anniversario suo in ecclesia nostra annis singulis faciendo, legasset sexaginta solidos Parisienses annui redditus sive census augmentati, quos habebat et percipiebat annis singulis super domo Roberti dicti Rigidi, prout se comportat, sita Parisius, in Hanteria, ultra Magnum Pontem, in Magno Vico, in terra et censiva domini Parisiensis episcopi, contigua domui Johannis dicti Monton, ex una parte, et domui Guillelmi dicti Hure, ex altera; nos, utilitate nostra et dicte ecclesie nostre pensata super hoc et provisa, attendentes et videntes quod dominus Parisiensis episcopus non permittebat nos tenere dictos sexaginta solidos in manu mortua, de predictis sexaginta solidis dedimus et concessimus dicto domino episcopo et ejus successoribus in ecclesia Parisiensi triginta solidos Parisienses, habendos ab eo et ejus successoribus de cetero annis singulis, percipiendos quatuor terminis Parisius consuetis, super domo predicta, pro amortiaando nobis ab eo alios triginta solidos de summa dictorum sexaginta solidorum Parisiensium, et pro permittendo nos tenere in manu mortua eosdem in futurum; promittentes bona fide quod contra hanc donationem per nos vel per alios nullatenus veniemus ; obligantes nos et successores nostros et bona domus nostre omnia, presentia et futura, eidem episcopo et ejus successoribus, quantum ad omnia et singula supradicta; renunciantes in hoc facto exceptioni doli mali, etc... Datum anno Domini millesimo ducentesimo septuagesimo quinto, die veneris ante Ramos Palmarum.

Universis presentes litteras inspecturis, frater Johannes totusque conventus prioratus de Dyogilo, salutem in Domino. Notum facimus quod nos,, unanimi consensu, et deliberato consilio inter nos ad invicem, concessimus, intuitu divino et de gratia speciali, reverendo patri nostro in Christo Reginaldo, Dei gratia Parisiensi episcopo, quod, quandiu idem pater vixerit, unam missam de Sancto Spiritu, in nostra ecclesia de Dyogilo, pro ipso, annis singulis, die jovis proxima ante adventum Domini, solemniter faciemus, et, eodem sublato de medio, ejus anniversarium modo consimili, pro salute anime ejusdem, celebrabimus bona fide. Nos autem promittimus, sub debito observancie regularis, quod missam hujusmodi annuatim faciemus, prout superius est expressum, et nos, ecclesiam nostram et successores nostros ad hec specialiter imperpetuum obligamus. Presbitero autem parrochiali ecclesie nostre, quicumque fuerit, qui missam consimilem, in altari suo, hora matutina, tenetur similiter celebrare, dabimus in mensa nostra, nobiscum, officio nostro et suo celebrato, necessaria victui suo, tanquam uni de nostris monachis, et consimilem in omnibus portionem. Idem autem, similiter de gratia speciali, cessante omni pacto et conditione, dedit nobis misericorditer centum solidos Parisienses in pecunia numerata, quos jam implicavimus in emptionem cujusdam pecie terre arabilis, site super novum stagnum, quam emimus, specialiter propter hoc, a Guilloto de Dyogilo. Cujus redditus die anniversarii sive misse debent victui ministrantium applicari. In cujus rei testimonium et perpetuam firmitatem, sigillum nostrum presentibus litteris duximus apponendum. Datum anno Domini mcclx sexto, mense decembri, die veneris proxima ante festum beati Thome apostoli.

G., divina permissione, Parisiensis ecclesie minister indignus, et J., ejusdem ecclesie archidiaconus, omnibus presentes litteras inspecturis, eternam in Domino salutem. Universitati vestre notum facimus, quod, cum Reginaldus de Atilliaco, presbiter, in nostra presentia constitutus, voluisset et concessisset quod capellania defuncti Bartholomei de Capriaco, quondam militis, in manerio domini Petri de Braia, militis, videlicet apud Brolium sito, infra metas parrochie de Atilliaco fundaretur; ita quod capellanus ibidem Deo deserviens curam haberet animarum in manerio supradicto commorantium, tali modo quod ecclesie sue, secundum ordinationem nostram, fieret recompensatio juris parrochialis; tandem, deliberatione prehabita et tractatu, ordinavimus quod Simon, clericus ordinatus ad titulum dicte capellanie, a parrochia de Atilliaco per nos decise, cum manerio prefati militis et arpento terre, juxta dictum manerium, concesso, ad fundandam capellam cum mansione capellani, et dicti Symonis successores supradicto Reginaldo presbitero ejusque successoribus octo solidos, et fabrice de Atilliaco duos solidos persolvent annuatim;... et de hiis faciendis prestitit juramentum dictus Symon. Ad quod etiam faciendum et tenendum volumus et ordinamus ejus successores teneri. In quo etiam sacramento continebitur, quod, si ad manum dicti capellani aliqua oblacio ab aliquo parrochiano de Atilliaco devenerit, illam presbytero restituet bona fide. Capellanus etiam memorate capellanie medietatem synodi et medietatem circate minoris tantummodo solvere tenebitur annuatim, et ab alia medietate synodi et medietate circate minoris et majori circata absolutus erit penitus et immunis. In cujus rei memoriam et testimonium, presentem paginam sigillorum nostrorum munimine fecimus roborari. Actum anno Domini m cc xxxiii mense martio.

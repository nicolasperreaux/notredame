Omnibus presentes litteras inspecturis, L., decanus Parisiensis, et capitulum ejusdem loci, salutem in omnium Salvatore. Noverint universi quod nos, cum nullus de canonicis nostris vellet in se suscipere honus camere et fieri camerarius, volentes periculum quod ecclesie ex hoc multiplex imminebat et imminere poterat in futurum vitare, vocatis qui de jure debuerunt et potuerunt evocari, die ad hoc assignata, dedimus plenam potestatem domino Hugoni de Viriaco, magistro Petro de Columpna et Radulfo de Chivriaco, canonicis Parisiensibus, providendi ecclesie nostre de duobus camerariis, hoc anno, quos ecclesie nostre viderint utiles; statuentes quod instituti ab eis sive nominati nullo modo possint recusare honus camere, et ille qui recusaret solveret decem libras Parisienses, nomine pene, et ille, soluta pecunia, de cetero non compelleretur, quousque alii singuli per vices suas honus camere suscepissent, vel penam expressam superius exsolvissent. IIli autem qui hoc anno fuerint camerarii, finito anno, die magni compoti, de camerariis ecclesie providebunt, qui honus camere, sub pena predicta, in se similiter suscipere tenebuntur; et ita fiet in annis sequentibus in perpetuum. Et illi qui semel fuerint camerarii non compellentur dictum honus suscipere, quousque omnes alii canonici residentes, presentes et futuri, susceperint dictum honus, sub condicionibus supradictis. Item, camerarii suo anno habebunt salarium suum ultimo habitum, scilicet ipsi duo quatuordecim libras et alia jura consueta; et jurabunt quod bona fide juxta conscientiam administrabunt, et utiles camerarios sustituent. Si tamen aliquis nominatus vellet recusare predictum honus, exposita causa recusacionis legittima, et facta fide de ea proprio juramento, nec in se suscipere dictum honus, nec illa vice penam solvere teneretur; set, cessante causa, sicut alii, suscipiet dictum honus. Si autem aliquis camerarius decesserit, vel causa racionabili cesserit, durante officio, superstes eliget sibi socium camere. Si autem aliquis nollet parere statuto, non percipiet staciones nec distribuciones cotidianas, quousque paruerit huic statuto; et, si super hils aliqua contencio seu dubitacio oriatur, super hoc ad interpretationem capituli recurratur. Ut autem illud statutum perpetuam habeat firmitatem, presentes litteras sigillo capituli nostri duximus roborandas. Datum anno Domini mccxlviii, mense februario.

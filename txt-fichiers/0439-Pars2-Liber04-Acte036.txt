Petrus, Dei gratia Senonensis archiepiscopus, dilectis in Christo filiis Stephano decano et capitulo Parisiensi salutem et dilectionem. Attendentes et vestram erga nos devotionem et preces humiles quas nobis, per dilectos filios Gaufridum archidiaconum et magistrum Galterum, canonicum Parisiensem, porrexistis, voluimus et, de consensu presbiterorum de Verno et de Cellis, concessimus et concedimus, tam vestra quam dictorum presbiterorum utilitate pensata, ut, si qua nemora ad preposituram vestram de Verno pertinentia redacta fuerint ad culturam, decimas ibidem vos et ecclesia vestra Parisiensis integre possideatis in perpetuum et habeatis. Dabitis autem de blado ejusdem decime presbitero de Verno, singulis annis in perpetuum, octo sextariosbladi, duos videlicet sextarios frumenti, et duos ordei, duos siliginis et duos avene. Similique modo presbitero de Cellis sex bladi sextarios inter frumentum, ordeum, siliginem et avenam, solvetis in perpetuum annuatim. In cujus rei memoriam, etc. Actum anno Domini millesimo ducentesimo octavo decimo, mense decembri.

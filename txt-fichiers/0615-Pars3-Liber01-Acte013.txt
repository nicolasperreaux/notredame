Universis presentes litteras inspecturis, officialis curie Parisiensis, salutem in Domino. Notum facimus, quod, in nostra presencia constitutus, Renodus, faber, de Orliaco, asseruit quod inter ipsum, ex una parte, decanum et capitulum Parisiense, ex altera, contentio vertebatur super eo quod idem decanus et capitulum dicebant et asserebant ipsum Renodum, de villa et de origine ville de Orliaco existentem, esse hominem de corpore ecclesie Beate Marie Parisiensis; quod negabat dictus Renodus. Tandem predictus Renodus promisit coram nobis, voluntate spontanea et ex certa sciencia, fide in manu nostra prestita corporali et sub pena sexaginta librarum Parisiensium, quod ipse stabit inquisicioni, ex parte dictorum decani et capituli faciende, et quod dies sibi ab eisdem decano et capitulo assignandos prosequetur; addito quod utraque pars, ad dictam inquisicionem faciendam, testes quos voluerit producet, et quod idem Renodus eosdem testes, per raciones juris et facti repellere poterit ab inquisicione predicta, et eorum testimonium reprobabit, si repelli et reprobari debeant, prout de jure fuerit faciendum. Et de stando dicte inquisicioni et pro dictis sexaginta libris Parisiensibus, ipsis decano et capitulo, si committantur, solvendis, et etiam pro diebus, sibi a dictis decano et capitulo assignandis, prosequendis, Reginaldus de Atrio, de Orliaco, Odo dictus le Merle, Gilebertus Fulcherii, de Fresniis, coram nobis constituti, se fecerunt et constituerunt erga dictos decanum et capitulum plegios et principales debitores et responsales, quilibet ipsorum in solidum et per fidem ; obligantes quantum ad hoc dictis decano et capitulo pro premissis se et omnia bona sua; beneficio divisionis et omnibus aliis que contra premissa possent opponi renunciantes, per fidem se jurisdictioni nostre supponendo. Datum anno Domini m cc sexagesimo sexto, die lune post Trinitatem.

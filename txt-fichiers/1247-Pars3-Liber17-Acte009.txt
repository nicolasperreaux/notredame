Universis presentes litteras inspecturis, decanus et capitulum ecclesie Parisiensis, salutem in Domino. Notum facimus nos Petrum dictum Bordion, filium Johannis dicti Bordion, commorantem apud Cortomer, Senonensis diocesis, hominem nostrum de corpore, pietatis intuitu manumittimus, ad hoc quod clericus fiat, et Domino serviat in divinis; ita quod de cetero, tanquam advocatus vel procurator seu alio modo quocumque, contra nos vel ecclesiam nostram Parisiensem, seu homines, ancillas aut hospites nostros, alteri consilium, auxilium, favorem vel patrocinium impertiri non possit, vel contra nos vel ipsam ecclesiam aliquo modo ingratitudinis vicium non incurrat; item, quod terras et vineas suas seu alia bona quecumque immobilia, vel ex parentum suorum, propinquorum aut aliorum successione, dono aut conquestu vel alio quovismodo titulo in terra nostra de Roseto sibi proveniencia, que in debitis, talliis et aliis oneribus contingentibus, ut prius, sint astricta, extra manum suam vendere, permutare, seu alio quoquo modo dare non possit hominibus cujuscumque sexus, aliis personis quam ejusdem vel arcioris condicionis, eademque in Courtemer nobis astrictis, qua nobis tenebatur idem Petrus ante concessam sibi gratiam hujusmodi libertatis; et per omnia ordinacionem per nos aut predecessores nostros factam super possessionibus clericorum tenebitur observare. Quod si dictum Petrum contra premissa vel aliquid eorumdem venire vel attemptare presumpserit, vel clericatum deseruerit, presentis gratie concessionem viribus carere volumus, ipso facto, et dictum Petrum esse redactum in statum sue pristine servitutis. Quibus omnibus et singulis prefatus Petrus suum prebuit assensum, et se omnia premissa et eorum singula inviolabiliter servaturum spontaneus, coram nobis, corporaliter prestito proprio juramento, firmavit. In quorum omnium testimonium, sigillum nostrum, quo utimur in hac parte, ad peticionem dicti Petri, presentibus litteris duximus apponendum. Datum prima die mensis julii, anno Domini millesimo ccclx sexto.

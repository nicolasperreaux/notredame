Stephanus decanus totumque Parisiensis ecclesie capitulum, universis, presentibus pariter et futuris, presentes litteras inspecturis, eternam in Domino salutem. Notum facimus quod nos, pro utilitate ecclesie nostre et pace, preposituram Liricanti, quam quondam habuit pie recordacionis Hugo, venerabilis decanus noster, in manu nostra retinemus, statuentes ut ad presens, in eodem loco, neque sit prepositura, neque esse dicatur. Custodiam autem ejusdem terre et justiciam necnon et universos redditus, quos prepositure ejusdem loci assignaveramus, sicut in litteris nostris continentur, cum universis proventibus et juribus que ad prepositum pertinent, dilecto concanonico nostro magistro Galtero Cornuto concessimus et contulimus, quamdiu canonicus noster fuerit, integre possidenda. Insuper, precariam de Ulmeio, quam similiter habuit dictus Hugo bone memorie, decanus noster, eidem magistro concessimus, cum eis que supra sunt dicta, tenendam. Pro universis autem prenominatis, idem magister Galterus nobis solvere tenebitur quadraginta libras Parisienses annuatim, videlicet, infra octabas nativitatis Domini, viginti libras, et infra octabas nativitatis beati Johannis Baptiste, alias viginti libras; et hoc se bona fide facturum in capitulo nostro juravit. In cujus rei memoriam et stabilem firmitatem, presentes litteras sigilli nostri munimine fecimus roborari. Actum anno Gracie m cc xvi, mense februario. Datum vacante cancellaria.

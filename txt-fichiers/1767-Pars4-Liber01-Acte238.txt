Universis presentes litteras inspecturis, officialis curie Parisiensis, salutem in Domino. Notum facimus quod, cum parrochia de Longo Jumello adeo ampla sit et diffusa, quod, propter locorum distantiam ac defectum copie confessoris, qui commode haberi non potest, infirmorum necessitatibus provisurus et sacramenti baptismalis, multa possunt pericula contingere animarum, ex parteque quorumdam nobilium, videlicet dominorum Petri et Anselli de Baleinviller, militum, Petri de Villa Nova, armigeri, et quorumdam aliorum proborum virorum ejusdem parrochie, domino Parisiensi episcopo esset humiliter supplicatum, ut dictam parrochiam in duas divideret ex causa supradicta, presertim cum capella de novo construenda posset dotari quorundam beneficio, ut dicebant; tandem, magistro Guillelmo, rectore ecclesie de Longo Jumello, coram nobis presente et in hoc consentiente, nobis mediantibus, extitit ordinatum, videlicet : Quod dicte parrochie de Longo Jumello fieret divisio ex causa antedicta, et quod construeretur de novo capella apud Baleinviller, que esse debeat ecclesia baptismalis, cujus ecclesie erunt parrochiani illi de dicta villa de Baleinviller, de Plesseyo Sancti Petri, et de Ville Boissen; hoc salvo, quod compensatio fieret juris parrochialis matrici ecclesie de Longo Jumello. In cujus quidem compensationem, petebat dictus rector undecim libras Parisienses annui redditus sibi et successoribus suis constitui atque reddi, retentis sibi majoribus et minoribus decimis, vel duodecim libris, majoribus decimis sibi retentis; asserens se aliter nolle consentire quod hujusmodi divisio parrochie fieret, cum jus matricis ecclesie, alio modo illesum, ut dicebat, minime servaretur. Nos vero, consideratis omnibus que nos circa hec movere poterant et debebant, decrevimus quod fiat divisio parrochie predicte, secundum quod domino Parisiensi episcopo videbitur expedire, propter causam superius nominatam, salva justa compensatione juris parrochialis sepedicte ecclesie de Longo Jumello ipsi rectori, arbitrio boni viri seu ipsius domini episcopi statuenda. Datum anno Domini mcclx quinto, mense aprilis.

In nomine sancte et individue Trinitatis, amen. Philippus, Dei gratia Francorum rex. Noverint universi presentes pariter et futuri quod nos concessimus dilecto et fideli nostro P., Parisiensi episcopo, et successoribus ejus, possidendum in perpetuum et tenendum, quicquid Galterus et alii heredes defuncti Johannis camerarii tenebant a nobis apud Cons et apud Riviniacum, in omnibus videlicet, tam in feodis quam in dominiis, et quicquid ibidem alius tenet ab ipso Galtero, vel ab heredibus predicti Johannis, pro commutatione feodi de Moncello Sancti Gervasii; ita etiam quod ipse Galterus, vel heredes predicti Johannis, ita libere et ligie omnia ista ab episcopo Parisiensi teneant, sicut alii cheseati ipsius episcopi feoda sua tenent ab ipso; teneantur insuper predictus Galterus et heredes predicti Johannis reddere quinquaginta solidos, pro cereo, Parisiensi episcopo, annuatim, in purificatione sancte Marie, de feodo de Cons et de Riviniaco, sicut de Moncello Sancti Gervasii reddere consueverunt. Quod ut perpetue stabilitatis robur obtineat, presentem cartam sigilli nostri auctoritate et regii nominis caractere inferius annotato confirmamus. Actum Parisius, anno Dominice incarnationis MCCXVI , regni vero nostri xxxvn. Astantibus in palatio nostro quorum nomina supposita sunt et signa. Dapifero nullo Signum Guidonis buticularii. Signum Bartholomei camerarii. Signum Droconis constabularii. Datum vacante cancellaria.

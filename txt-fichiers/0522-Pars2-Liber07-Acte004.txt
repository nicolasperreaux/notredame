Universis presentes litteras inspecturis, prior et fratres Sancti Lazari Parisiensis, salutem in Domino. Notum facimus quod, cum esset controversia inter nos, ex una parte, et venerabiles viros E. decanum totumque capitulum Parisiense, ex altera, super quarta parte decime constitute apud Sanctum Laurentium, et censu et dominio, et eo quod ibidem habebant Robertus de Mollento et Matildis, ejus uxor, et super eo quod habebant in decima Sancti Laurentii, nec non censu et dominio quod ibidem habebant Ansellus de Mandris et Emelina, ejus uxor, que omnia de feodo venerabilis patris episcopi Parisiensis movent; et etiam super eo quod habebant in decima Sancti Laurentii, necnon censu et dominio quod ibidem habebant Aubertus de Sancto Leodegario et Rohesia, ejus uxor, que omnia nos adquisivimus sine consensu capituli Parisiensis; tandem, intervenientibus bonis viris, inter nos et predictos E. decanum et capitulum talis inita est compositio. Quod nos remisimus et quittavimus eis in perpetuum unum modium frumenti ad parvam minam, quem nos, singulis annis, in granariis eorum percipiebamus. Preterea promisimus dictis E. decano et capitulo nos reddituros eis, singulis annis in perpetuum, unum modium ad mensuram Parisiensem, de meliori hybernagio predicte decime, in granaria sua, que sunt in claustro Parisiensi, infra festum beati Martini liyemalis, nostris expensis adducendum; et dicta decima tam bladi quam vini, et redditus supradicti nobis pacifice, quantum ad ipsos pertinet, in perpetuum remanebunt; salvis dicto capitulo hiis que habent in hospitibus, redditibus, censu, dominio, justitia et aliis, tam in communi censu quam in terra communis census. In cujus rei testimonium, etc. Actum publice, in capitulo Parisiensi, anno Domini MCCXX quinto, mense julio.

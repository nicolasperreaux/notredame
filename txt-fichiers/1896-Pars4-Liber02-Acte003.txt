Philippus, Dei gratia Francorum rex, ballivo Senonensi vel ejus locum tenenti, salutem. Conquestus est nobis dilectus et fidelis noster episcopus Parisiensis, quod, cum prepositus et capitulum ecclesie de Campellis in Bria villam de Campellis et omnimodam jurisdictionem ipsius ville ab eodem episcopo teneant in feodum, ratione cujus feodi, homines dicte ville debent et tenentur, ut dicitur, coram eodem episcopo vel ejus ballivo, in causis appellationum et ressorti ac superioritatis respondere; nichilominus, prepositus de Meleduno in dicto feodo suam jurisdictionem exercere nititur, et homines dicte ville, in causis appellationum ressorti et superioritatis ad dictum episcopum spectantibus, coram eo respondere compellit indebite et injuste, ac in prejudicium dicti episcopi non modicum et gravamen, licet idem episcopus seu ejus ballivus paratus existat, ut dicitur, de dictis hominibus omnibus conquerentibus de ipsis, secundum naturam dicti feodi et prout hactenus extitit consuetum, exhibere justitie complementum. Quare vobis mandamus quatenus, si de hiis vobis constiterit, ut premittitur, a compulsione hujusmodi indebita dictum prepositum de Meleduno desistere et cessare faciatis omnino, ut jus, ratio et consuetudo loci suadebunt, et ad dictum episcopum noveritis pertinere; non permittentes dictum episcopum seu ejus ballivum super hoc ab aliquibus de cetero indebite molestari. Actum Parisius, die sabbati in festo beati Marci evangeliste, anno Domini mccc quarto.

Philippus, Dei gratia Francorum rex, dilectis et fidelibus suis universis archiepiscopis, episcopis, necnon abbatibus, prioribus, decanis, presbiteris et ceteris ecclesiarum rectoribus, ac universis tam regularium quam secularium conventibus, collegiis et capitulis in regno Francie constitutis, ad quos presentes littere pervenerint, salutem et dilectionem. Cunctis flenda Christi fidelibus, et dolenda specialiter universis et singulis infra regni Francie terminos constitutis, nobis autem precipue continuis ac crebris lamentanda suspiriis, universitati vestre compellimur seva queclam, molesta nimis ac tristia, cum multa cordis amaritudine, nunciare. Nuper quidem, sicut Domino placuit, qui gressus, actus et finem electorum suorum, juxta sue beneplacitum voluntatis , semper dirigit in salutem, ille Deo dilectus, ab hominibus gratiosus, pie ac preclare recordationis Ludovicus, Francie rex illustrissimus, precarissimus dominus ac genitor noster quondam; cujus vita toti ecclesie fructuosa fuisse dinoscitur, cujus memoria in benedictione est, cujus laus in ecclesia predicatur; post tam laudabilia caritatis ac pietatis opera, post tot laboriosos agones quos pro fide Christi et ecclesie dilatatione fideliter ac ferventer indefesso animo toleravit; postquam nuper in portu Tunicii viriliter et sine detrimento suorum applicuit, portum ipsum famosum occupans, et terre introitum Africane quam , si daret Dominus, proposuerat, expulsa barbarie ac nephanda Sarracenice gentis eliminata spurcicia, Christiano cultui dedicare; post captam victoriose Carthaginem, cum jam processurus ulterius tam per aquam quam per terram celeriter ac potenter intenderet expugnare Tunicium, et infidelis regnantis in eo ac suorum totaliter exterminare potentiam et virtutem, inter hec, disponente Domino, labores et agones ipsius consummare feliciter et complere; quadam corporis infirmitate gravatus, lecto decubuit, et, post multas egritudinis ejusdem molestias, tandem christianissime postulatis ac cum omni devocione susceptis omnibus ecclesiasticis sacramentis, in confessione vere fidei, in Dei dilectione et devotione ferventi, feria secunda in crastino beati Bartholomei apostoli, hora illa qua dominus Jhesus Christus Dei filius in cruce pro mundi vita moriens expiravit, ad extremam horam veniens et super sacum et cinerem recubans, felicem spiritum reddidit altissimo Creatori. Nos itaque sauciati tam diri novitate vulneris, tam acutis orbitatis aculeis, nimirum ejulare compellimur, ac plangere deplorandum abcessum et obitum pii patris, in quo non solum nostram irremediabilem plagam et inrestaurabilem jacturam comperimus et sentimus, sed et totius christianitatis inestimabile dampnum et lamentabile detrimentum. Lugent pariter universi regem pium, regem pacificum, patrem pauperum, miserorum refugium, solatium oppressorum, totius religionis et innocentie auctorem precipuum, zelatorem justitie, fidei et Ecclesie defensorem. O quis nobis daret, tenentibus locum ejus in terris, talis ac tam laudabilis progenitoris sequi vestigia, et imitari exempla, implere consilia, sacra ejus exequi merita et salubria documenta, de cujus vite meritis et actibus virtuosis nobis esset non immerito gloriandum potiusquam de morte dolendum, si rationem admitteret vis doloris  Profecto gloria magna est talem habuisse parentem, set et dolor irremediabilis tantum et tam dulce patris amisisse solatium, tam suave alloquium, tam efficax consilium et juvamen. Dolor quidem hic inconsolabilis censeretur, nisi de ipso certa spes ab omnibus vitam ejus ac actus sanctissimos agnoscentibus haberetur, quod jam de regni temporalis sollicitudine sit translatus ad eternum regnum et gloriam sine fine. Ut igitur cessemus aliquantulum a lamentis, dolores et gemitus convertamus in arma salutis, in orationum suffragia et subsidia caritatis; impendamus defuncto gratiam quam ad viventem habuimus, ut exinde benedictionis fructum a retributore bonorum omnium reportemus. Sane, juxta predicti piissimi patris nostri supreme voluntatis arbitrium, humiliter postulantis ut, post ejus obitum, mitteretur ad personas et loca religiosa per regnum, pro suffragiis orationum et gratis Deo caritatis subsidiis obtinendis, ecce ad diversa regni loca propter hec dilectos nostros viros religiosos fratres Gaufridumde Bello Loco etG uillelmum Carnotensem, de ordine Predicatorum, ac fratrem Johannemde Montibus ordinis Fratrum Minorum, familiares et caros quondam memorati domini patris nostri, latores presentium, cum aliis de domo nostra et familia destinamus. Quocirca vestram universitatem toto cordis affectu requirimus et rogamus, quatinus, memores existentes illius sincere devotionis ac dilectionis quam ad ecclesiam et personas ecclesiasticas idem pius pater et dominus semper habuit et exhibuit per effectum, ac illius pie sollicitudinis quam ad felicem et prosperum statum regni, quasi pupillam oculi quiete et pacifice conservandam, impendit, pro ipsius anima preciosa, licet, ut a multis creditur, aliena intercessione non egeat, summo Regi precum et hostiarum munera ac cetera caritatis subsidia offerre velitis, illud idem omnibus in locis vobis subjectis fieri facientes. Oretis etiam jugiter, et in locis predictis faciatis orari pro nobis et pro toto exercitu christiano. Actum in castris juxta Carthaginem, die veneris post nativitatem beate Virginis anno Domini MCCLXX.

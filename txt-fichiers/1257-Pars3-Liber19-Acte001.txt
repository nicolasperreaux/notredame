Alexander episcopus, servus servorum Dei, dilectis filiis clericis ecclesie Parisiensis qui matutinales vulgariter nuncupantur, salutem et apostolicam benedictionem. Significavit nobis venerabilis frater noster episcopus Parisiensis, quod ipse, attendens quod vos, quorum obsequio indiget Parisiensis ecclesia, non habebatis redditus de quibus possetis commode sustentari, deliberacione provida ordinavit, ut, ex proventibus ecclesie Sancti Nicholai in Cardineto Parisiensis, ad collacionem suam spectantis, cujus proventus sunt adeo pingues, quod ex hoc non multum predicta Sancti Nicholai ecclesia leditur, cedente vel decedente rectore ipsius ecclesie, viginti quinque libras Parisienses percipiatis in perpetuum, certis terminis, annuatim, prout in litteris inde confectis, sigillatis sigillo ipsius episcopi, plenius dicitur contineri. Quare fuit nobis ex parte dicti episcopi humiliter supplicatum, ut ordinacionem eandem apostolico curaremus munimine roborare. Nos igitur,... ordinationem predictam ratam habentes et firmam, eam auctoritate apostolica confirmamus, et presentis scripti patrocinio communimus. Nulli ergo, etc... Datum Laterani, vii idus februarii, pontificatus nostri anno septimo.

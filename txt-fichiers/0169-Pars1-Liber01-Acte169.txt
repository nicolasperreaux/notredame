Petrus, Dei gratia Parisiensis episcopus, omnibus Christi fidelibus ad quos scriptum presens pervenerit, salutem et pacem. Universitati vestre notum facimus quod, ascendente ad nos suavitatis odore dilectorum nostrorum prioris et conventus Sancti Leonardi de Nobiliaco, qui ex religione et honestate eorum diffunditur circumquaque, de consensu et voluntate Ade, archidiaconi Parisiensis, dicto priori et conventui Sancti Leonardi, intuitu caritatis et ob divini cultus augmentum, dedimus et concessimus parrochialem ecclesiam de Crociaco, cum omnibus pertinentiis suis, in perpetuum obtinendam; salvo tamen in omnibus jure tam episcopi, tam archidiaconi, quam decani ruralis in memorata ecclesia, que, cum canonicis ibi morantibus, semper subjecta erit Parisiensi ecclesie, et episcopo et archidiacono Parisiensibus, non obstante aliquo privilegio habito vel habendo. Illud quidem volumus esse notandum quod aliqui de canonicis Sancti Leonardi, duo videlicet ad minus, semper habitare et morari apud dictam ecclesiam de Crociaco tenebuntur, et per aliquos canonicorum ibidem morantium ipsi ecclesie deservient bona fide, et, tanquam in sua parrochiali ecclesia, parrochianis spiritualia ministrabunt. Prior vero ejusdem loci, quotiens mutabitur a priore Sancti Leonardi Nobiliacensis, fidelitatem faciet et obedientiam episcopo Parisiensi, in hiis que ad commune jus episcopale pertinere noscuntur, et curam recipiet ab episcopo Parisiensi. Ne igitur nostra tam pia donatio processu temporis aliquorum malicia valeat infirmari, has litteras in testimonium conscribi fecimus et sigilli nostri munimine roborari. Actum anno Domini MCCXI, mense marcio, pontificatus nostri anno quarto.

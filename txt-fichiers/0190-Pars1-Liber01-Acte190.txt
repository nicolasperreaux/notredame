Anno Domini M cc xLnono, die mercurii in octabis nativitatis beate  Virginis, fecit et intravit Johannes, frater Anselli militis, domini Turnomii, homagium ligium venerabili patri Galtero, Parisiensi episcopo, in camera ejusdem episcopi apud Sanctum Victorem, de omni illa parte et jure quod et quam habebat idem Johannes in castro et castellania de Turnomio, et omnibus pertinentiis castri et castellanie. Ad quod homagium admisit eundem dominus episcopus, volens ipsum investire per baculum vel festucam, prout moris est, quam investituram noluit recipere dictus Johannes, dicens quod ipsam non reciperet nisi per anulum aureum investiretur. Quod dominus Parisiensis tunc noluit facere; et obtulit idem dominus Parisiensis dicto Johanni, presentibus et audientibus pluribus qui intererant, se paratum esse reddere jus dicto Johanni in curia ejusdem episCopi, utrum per anulum aureum idem Johannes ab ipso deberet episcopo investiri. Astantibus magistro Natali, officiali et canonico Parisiensi, et Radulpho de Capriaco, canonico Parisiensi; Nicholao Arrodi, cive Parisiensi; Simone deCocigniaco, milite; Johanne, ecclesie Cathalaunensis archidiacono; Renodo cambellano; Henrico de Jotro; Johanne de Alemant, canonico Pruvinensi, et pluribus aliis.

Pascalis episcopus, servus servorum Dei, venerabili fratri Galoni el capitulo Parisiensis ecclesie salutem et apostolicam benedictionem. Sicut ex relatione vestra et ex litteris regiis intelleximus, Parisiensis ecclesia magnum hactenus rerum suarum paciebatur incommodum, pro eo quod ipsius ecclesie famuli, qui apud vos servi vulgo improprie nuncupantur, in forensibus et civilibus causis vel placitis adversus liberos homines nullatenus admitterentur in testimonium; cui rei dilectus filius noster Ludovicus, Francorum rex, pro utilitate ecclesiastica ita consulendum arbitratus est, ut, episcoporum ac procerum consilio et assensu, institueret Parisiensis ecclesie famulos in omnibus causis, placitis et negotiis, adversus omnes homines tam liberos quam servos, liberam et perfectam habere testificandi et bellandi licentiam; ita ut nemo eorum testimonio pro ecclesiastice servitutis occasione calumpniam inferat. Nos itaque petitionem vestram rationabilem perpendentes, id ipsum, pro ecclesiastice utilitatis et justitie intuitu, decreti nostri assertione, firmamus. Neque enim equum est ecclesiasticam familiam hiisdem conditionibus coherceri, quibus servi secularium hominum cohercentur. Sicut igitur prenominatus Francorum rex regia benignitate instituit,  ita nos ecclesie vestre familiam, que sub episcopi seu canonicorum jure consistit, hac nostre auctoritatis concessione, donamus, ut in forensibus et civilibus causis vel placitis, adversus quaslibet seculares personas, in testimonium efficaciter admittantur, nec propter ecclesiastice clientele obnoxietatem, si alia non impediunt, eorum testimonium refutetur. Ego Pascalis, catholice ecclesie episcopus, subscripsi. Datum Beneventi, per manum Johannis, sancte Romane ecclesie diaconi cardinalis ac bibliothecarii, ix kl. febr., indict. vi, incarnationis Dominice anno MCXIIII, pontificatus autem domini Pascalis secundi pape anno xim.

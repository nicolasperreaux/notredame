Philippus, Dei gratia Francorum rex, B. decano et toti conventui Parisiensis ecclesie salutem et gratiam nostram. Pervenit ad aures nostras querimonia vestra de Durando et de filiis ejus, qui super claustrum vestrum domum quandam edificare volunt, quod ego nullatenus volo, immo prohibeo et defendo ne fiat. Prohibeo etiam et defendo ne aliquis  circa claustrum vestrum in aliqua parte aliquid faciat aliter quam in tempore patris mei sit factum , et insuper vobis precipio ut inde excommunicetis, ne ab istis vel ab aliis fiat.

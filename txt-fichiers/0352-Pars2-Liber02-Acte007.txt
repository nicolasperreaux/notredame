Ludovicus, Dei gratia Francorum rex, omnibus Christi fidelibus... Noverint igitur omnes quia sancte Parisiensis ecclesie conventus nostre serenitatis presentiam adierit, conquerendo ostendens et ostendendo conquerens quatinus servi prefate ecclesie secularibus personis tanto contemptui habebantur, quod in forensibus et civilibus causis vel placitis adversus liberos homines in testimonium nullatenus recipiebantur, et ecclesiastica mancipia secularibus servis fere in nullo preferebantur; unde res ecclesiastica, ob tanti scilicet dedecoris obprobrium, non solummodo vilescebat, sed maximum diminutionis incommodum de die in diem incurrebat. Cognita vero ecclesie querela, motus tam ratione quam dilectione, necessarium duxi a Parisiensi ecclesia, nobis quidem inter alias familiarissima, tantum scandalum omnino removere, et regiam sedem regio beneficio sublimare. Ego igitur Lugdovicus, Dei clementia Francorum rex, communi quidem episcoporum ac procerum nostrorum consilio et assensu, regie auctoritatis decreto instituo et decerno, ut servi sancte Parisiensis ecclesie, illi scilicet qui proprie ad canonicos pertinent, adversus omnes homines tam liberos quam servos , in omnibus causis, placitis et negotiis, liberam et perfectam habeant testificandi et bellandi licentiam, et nemo unquam, servitutis occasionem eis opponens, in eorum testimonio ullam dare presumat calumpniam. Hac autem ratione licentiam testificandi ea que viderint et audierint eis concedimus, quod, si aliquis liber homo in eadem causa de falso testimonio illos contradicere et comprobare voluerit, aut suam comprobationem duello perficiat, aut, eorum sacramentum sine ulla alia contradictione recipiens, illorum testimonio adquiescat. Quod si aliquis temeraria presumptione illorum testimonium in aliquo refutaverit aut calumpniaverit, non solum regie auctoritatis et publice institutionis reus existat, sed querelam negocii sui vel placiti inrecuperabiliter amittat; ita scilicet ut presumptuosus calumpniator de querela sua, si querat ulterius, non audiatur; et si aliquid ab eo queratur, alterius querele reus et convictus omnino habeatur. Aliud etiam statuimus ut predictus calumpniator, nisi de tanta calumpnie culpa Parisiensi ecclesie satisfecerit, excommunicationis mucrone feriatur et ad testimonium faciendum interea non admittatur. Ut autem hujus nostre institutionis edictum perpetue firmitatis privilegio muniatur, presentem cartam fieri precepimus, que nostre auctoritatis effectum posterorum memorie tradat, et totius retractationis occasionem in perpetuum excludat. Ad hec etiam, in testimonium veritatis, nomina episcoporum, comitum ac procerum nostrorum qui huic carte assensum prebuerunt inscribi justum decrevimus, et ad extremum sigillo nostre ymaginis ipsam cartam signavimus, etcaractere nostri nominis corroboravimus. Astantibus de palatio nostro quorum nomina subtitulata sunt et signa. Signum Anselli de Garlanda, tunc temporis dapiferi nostri. S. Hugonis, cognomine Strabonis, tunc temporis constabularii nostri. S. Guidonis, filii Guidonis de Turre, tunc temporis buticularii nostri. S. Guidonis, camerarii nostri. Signum Galonis, Parisiensis episcopi. S. Yvonis, Carnotensis episcopi. S. Johannis, Aurelianensis episcopi. S. Manasse, Meldensis episcopi. S. Odonis, comitis de Corboilo. S. Mathei, comitis de Bello Monte. Signum monogr. Ludovici regis. Actum publice Parisius regio palatio, anno ab incarnatione Domini MCVIII, indict. i, anno regni nostri i. Stephaniis cancellarius relegendo subscripsit.

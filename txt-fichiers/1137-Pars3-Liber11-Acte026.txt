Universis presentes litteras inspecturis, officialis curie Parisiensis, salutem in Domino. Notum facimus quod, coram nobis constitutus in capitulo Parisiensi, in presencia decani et capituli Parisiensis, magister Philippus, canonicus Sancti Martini Andegavensis, recognovit quod ipse ceperat duo retia in terra, justicia et dominio dictorum decani et capituli, apud Corborosam, de quibus unum reddiderat. Recognovit eciam, quod unum de dictis rethibus combussit in quadam domo, in villa de Corborosa, in dictorum decani et capituli terra, justicia et dominio. Recognovit eciam, quod dicta rethia ceperat, pro eo quod homines, quorum rethia erant, tendebant ea, ad capiendum columbas de columbario suo. Recognovit eciam, quod ibi nullum jus talia faciendi habebat, et dictum factum emendavit manualiter, in manu decani, in capitulo, nomine decani et capituli predictorum, et dictam emendam gagiavit; et promisit, fide in manu nostra prestita corporali, quod super premissis stabit voluntati et ordinacioni decani et capituli predictorum, etc. Datum anno Domini m cc lxx quinto, die martis post nativitatem beati Johannis Baptiste.

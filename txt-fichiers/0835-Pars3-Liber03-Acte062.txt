Universis presentes litteras inspecturis, officialis curie Parisiensis... Noverint universi quod, coram nobis constituti, Symon de Boysseria, miles, Gaufridus et Milo, fratres, filii dicti militis, asseruerunt quod dicti fratres habebant, tenebant et possidebant terram que dictis fratribus ex successione materna obvenerat, videlicet : duodecim arpenta terre arabilis et dimidium, decem et octo solidos annui census super tribus masuris, cum pertinentiis earumdem; que masure ab omni manu relevare tenentur; item, duo feoda, quorum unum tenet seu tenere debet a dictis fratribus Philippus de Coudreyo, miles; in quo feodo sunt viginti et unus solidi et octo denarii annui census, et decem et septem arpenta terre arabilis vel circiter. Aliud feodum tenent heredes defuncti Anselli de Balenviler, militis; in quo feodo sunt quatuordecim arpenta terre arabilis, decem et octo solidi annui census vel circiter. Que omnia sita sunt apud Balenviler, ut dicebant. Asseruerunt etiam coram nobis quod dicti fratres de omnibus supradictis nec ipsi nec progenitores sui umquam alicui homagium fecerunt; sed tam ipsi quam predecessores sui libera et quitta ab omni homagio et omni alieno dominio tenuerant in franco allodio, a temporibus retroactis. Que omnia, prout superius sunt narrata, dicti fratres, propter eorum utilitatem et commodum, vendere seu alienare intendebant. Nos siquidem dictos fratres minoris etatis esse attendentes, causam quare predicta alienare volebant, prout nostro incumbit officio, perscrutari volentes, a domino Symone predicto, patre eorumdem Gaufridi et Milonis et maniburnitore etiam eorumdem, prestari fecimus juramentum quod super premissis diceret veritatem. Qui per juramentum suum asseruit venditionem predictam necessariam fore predictis minoribus et utilem pro facienda retractione cujusdam terre, site apud Vaumourier, que valde utilis erit dictis minoribus et proxima hereditati paterne, quam vendidit Gaufridus de Boyssiere, clericus, patruus dictorum Gaufridi et Milonis. Hiis igitur sic propositis, dicti Gaufridus et Milo, coram nobis constituti, predictam terram, censum et feoda de Balenviler, libera et quitta ab omni dominio alieno et homagio, in franco allodio, prout superius est expressum, presente dicto Symone de la Boyssiere, milite, patre et maniburnitore eorumdem, dicte venditioni auctoritatem prestante, vendiderunt magistro Philippo de Breteygniaco, canonico Parisiensi, pro quinquaginta libris Parisiensibus, eisdem fratribus, nobis presentibus, jam solutis. Quam pecuniam consignari fecimus et deponi ad utilitatem dictorum fratrum et retractionem terre prenominate faciendam; transferentes, etc... Nos igitur attendentes predictam venditionem utilem esse dictis minoribus, causa cognita, interposito decreto, adhibitis omnibus sollempnibus que in talibus fieri consueverunt, predicte venditioni consentimus, laudamus et approbamus, etc... Datum anno Domini millesimo ducentesimo septuagesimo tertio, die veneris post inventionem sancte Crucis.

Ego Galterus Tirel, notum facio presentibus et futuris, quod, cum Radulphus, miles, de Conflen, teneret a me in feodo medietatem tocius vicecomitatus sive viarie que est in valle Andresiaci et Joiaci et territorio circumjacenti, excepta viaria Stephani de Pice, et preterea medietatem tocius tensamenti ejusdem terre, excepto similiter tensamento predicti Stephani, omnem predictam viariam seu vicecomitatum et justiciam ecclesie Beate Marie Parisiensis concessit, vendidit et in perpetuam elemosinam donavit, retento sibi redditu tensamenti; ita quod ejusdem justicia ad ecclesiam ipsam pertinebit. Quia igitur predicta viaria seu vicecomitatus et justicia de feodo meo erat, et sine assensu meo vendi vel donari non poterat, ad peticionem ipsius Radulphi, predictam vendicionem et elemosinam ecclesie Parisiensi quitavi et in perpetuum tenendam concessi, nichil juris vel dominii in ea michi retenturus. Insuper promisi quod, si Parisius vel in partes illas me venire contigerit, coram omnibus quos canonici Parisienses ad hoc vocandos duxerint, me predictam quitacionem et concessionem fecisse protestabor. Quod ut ratum permaneat, presentem cartam sigillo meo feci communiri. Testes hujus rei: Rogerus, prior de Conffen, Audoenus cellerarius... Hugo de Riparia.. Willelmus de Ambulo, Rogerus de Morcort, Robertus de Treelant... Robertus de Tro... Radulphus de Heudicoc... Drogo de Viculo... Henricus Potage..., etc. Actum publice apud Conflen, anno incarnati Verbi Dominici mclxxxvi.

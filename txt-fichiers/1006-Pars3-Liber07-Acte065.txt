Universis presentes litteras inspecturis, Johannes de Braya, miles, et Hugo de Arsiaco, canonicus Parisiensis, domini nostri regis Francie consiliarii, salutem in Domino. Noveritis quod, cum, debato moto inter venerabiles et discretos viros dominos decanum et capitulum Parisiensis ecclesie, ex una parte, et religiosos et honestos viros abbatem et conventum monasterii de Prulliaco, Cisterciensis ordinis, Senonensis diocesis, ex altera, occasione vani pasturagii in territorio et dominio dictorum decani et capituli, quod dicitur de Decimaria, de Essartis et de Vernoto, in magna parrochia, prope Musterolium in Fulcoyone, situati, in quo quidem territorio, dicti religiosi nitebantur depascere animalia sua, dictis decano et capitulo contradicentibus; predicte partes in nos, super dicto debato et super omnibus attemptatis ratione ejusdem ac super omnibus et singulis ex eo dependentibus, tamquam amicabiles compositores, de alto et basso compromiserunt, prout in compromisso super hoc confecto plenius continetur, cujus tenor sequitur in hec verba:... Super quibus hinc inde propositis, articulis parcium nobis traditis, et super eis pluribus testibus examinatis, litteris in modum probacionis productis, habita super hiis deliberacione plenaria, de consensu dictarum parcium, pronunciavimus in hunc modum : videlicet, quod in omnibus vanis pasturis que possunt claudi vel includi inter granchiam d Escho et metas ac terminos infrascriptos, videlicet, a via que tendit de Valenciis apud Musterolium, directe eundo ad quercum rotundum, juxta quam ponetur una meta, et de illa quercu, eundo directe ad fossatum quod dividit terras domorum de Evreu et de Chambery, ubi, duabus viis remanentibus dictis religiosis, ponetur alia meta, in directo cujus ponetur una alia in fine terrarum de Chambry et dOrmay, procedendo ad unum aliud fossatum, quod separat terras domorum de Ormay et de Maichecourt, et continuatur usque ad nemora de Espauti; de cono quorum directe procedetur ad fossatum pratorum de Maichecourt, de quo loco, transeundo per conum jardini de Maichecourt, posite erunt mete usque ad nemora dictorum religiosorum que dicuntur de Bouteviau, in quibus nemoribus est una quercus, ad quam directe tendunt et respiciunt dicte mete, habebunt dicti religiosi usum sua dicta animalia propria granchie sue d Escho immittendi solummodo, causa depascendi in locis videlicet vacuis et non seminatis; in locis autem seminatis, quousque blada collecta et levata fuerint, immittere non poterunt, nec aliud jus, quam solum usum depascendi poterunt, quoad jurisdictionem, dominium, proprietatem et possessionem in locis predictis, reclamare; sed penes dictum capitulum, ut prius, remanebunt. Et, in signum recognicionis quod dictum usum depascendi teneant a dictis decano et capitulo, singulis annis, in festo Sanctorum Omnium, tenebuntur firmario capituli de Decimaria, ad utilitatem prefatorum decani et capituli, solvere pro dictis pasturis, duodecim denarios Parisienses censivales. Si autem extra dicta loca sic designata animalia immiserint vel eciam in seminatis, tempore quo essent seminata, capi poterunt per gentes capituli, et tamdiu detineri, donec de dampnis et emenda fuerit satisfactum, etc. Datum et actum anno Domini millesimo ccc xxxvi, die sabbati in vigilia Purificationis beate Marie virginis. Presentibus Guillelmo de Castrovillain, domini regis consiliario, Manuele de Placencia, canonico Parisiensi, magistro Stephano de Tessanna, clerico, fratre Radulpho de Tyagiis, monaco de Prulliaco, fratre Johanne de Sancheyo, monacho de Martinomari, et pluribus aliis testibus, ad hoc a nobis vocatis specialiter et rogatis.

Anno Domini M CC LX tercio, die lune post octabas Trinitatis, hora vespertina, Parisius, apud Sanctum Victorem, ante capellam episcopi Parisiensis, in presentia magistri Hugonis de Pontisara, canonici Parisiensis, Stephani, capellani Sancti Germani Autissiodorensis Parisiensis, Amalrici et Johannis, Sancti Marcelli canonicorum, clericorum reverendi patris Reginaldi, episcopi Parisiensis, Roberti de Sancto Claro, Guillelmi de Gerincuria militum, et aliorum multorum fide dignorum, fecit homagium et fidelitatem nobilis vir Guillelmus de Bello Monte, miles, de terra sita Parisius que vulgariter nominatur terra Morinensis, dicto domino R. episcopo Parisiensi; que terra movet, ut dicebat dictus Guillelmus, de feodo episcopi Parisiensis, et de sic factus est homo ligius ipsi episcopo in presentia dictarum personarum.

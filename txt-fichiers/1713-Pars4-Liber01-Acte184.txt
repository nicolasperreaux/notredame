Universis presentes litteras inspecturis, officialis curie Parisiensis, salutem in Domino. Notum facimus quod, coram nobis, ob hoc, personaliter constituti, Johannes carnifex, de Sancto Clodoaldo, et Margareta, ejus uxor, recognoverunt et confessi sunt se ex nunc perpetuo accepisse et retinuisse ad censum annuum seu redditum, a domino Guillelmo de Podio, receptore domini Parisiensis episcopi, sibi vice et nomine ipsius episcopi tradente, unam plateam in carnificeria de Sancto Clodoaldo existentem, spatium quatuor pedum et dimidii vel circiter continentem, prout se extendit et comportat directe a pilario dicte carnificerie usque ad hostium dicti loci; ita tamen quod dictum hostium libere valeat claudi et aperiri, sicut solet, pro quatuor solidis Parisiensibus annui redditus seu census, mandato domini episcopi, qui pro tempore fuerit, reddendis et solvendis ab eisdem conjugibus et eorum heredibus imperpetuum, anno quolibet, in die carniprivii, prout hec et alia in quibusdam litteris ob hoc confectis, quas ipsi conjuges habent ab ipso receptore, plenius continetur... Renunciantes omnibus exceptionibus juris et facti que contra hoc possent obici vel opponi, et specialiter dicta mulier beneficio Velleyani, sibi diligenter exposito, et de jure suo super hoc a nobis certiorata... Datum anno Domini millesimo ccc octavo, die jovis in festo beati Petri ad Vincula.

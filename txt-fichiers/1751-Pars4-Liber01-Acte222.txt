Universis presentes litteras inspecturis, officialis curie Parisiensis, salutem in Domino. Noveritis quod, coram nobis propter hoc personaliter constitutus, Johannotus dictus Domicellus, filius defunctorum Richardi dicti aus Noiaus et domicelle Ysabellis de Mota, quondam ejus uxoris, clericus, asseruit quod ipse Johannotus habebat, tenebat et possidebat, tam ex ejus conquestu quam ex sua propria hereditate materna, quamdam domum cum ejus curia et jardino, sitam apud Archolium, contingentem, ex una parte, chemino de Parisius, et, ex altera parte, domui Guillermi dicti Domicelli de Arcolio, in censiva magistri Johannis de Condeto, clerici, oneratam in septem solidos et septem denarios Parisienses annui census sive perpetui redditus, quolibet anno debitos pro eadem; item, et decem et novem arpenta terrarum vel circiter, sita in pluribus peciis, in territoriis de Arcolio et de Gentilliaco, onerata in decem novem solidis et quatuor denariis Parisiensibus annui census sive perpetui redditus, quolibet anno debitis pro eisdem, in censiva Johannis dicti Deste, ut dicebat; item, asseruit quod magister Johannes de Vuinchelse, clericus, scolaris Parisiensis, eidem Johanneto, temporibus retroactis, multas curialitates multaque servicia fecerat et impenderat, et chotidie impendere et facere non cessabat, de quibus nullam remunerationem seu recompensationem habuerat, ut dicebat. Propter que, predictus Johannotus, sua spontanea voluntate et ex ejus certa scientia, dedit, donavit, concessit, cessit, transtulit, quittavit ex nunc perpetuo et dimisit, donatione facta inter vivos, sine spe aliqua revocandi donum hujusmodi, predicto magistro Johanni, pro se, suis heredibus et causam ab eo habentibus et etiam habituris, predictam domum cum curia et jardino et terras, prout se comportant et protenduntur, nec non et quidquid juris, possessionis, proprietatis, dominii et actionis, ipse Johannotus habebat et habere poterat et debebat in predictis domo, curia, jardino et terris ac pertinentiis earumdem, quocunque jure, titulo, modo, causa vel ratione, seu ad predicta vel pro predictis... de cetero retinendo, ac se de eisdem devestiendo et dessaisiendo, et predictum magistrum Johannem investiendo et saisiendo, in quantum facere potuit coram nobis per traditionem presentium litterarum, ac etiam constituendo eundem procuratorem suum in rem suam propriam in premissis. Et promisit dictus Johannotus per ejus fidem et juramentum, tactis sacrosanctis euvangeliis super hoc corporaliter prestitum ab eodem, quod contra donum, donationem, concessionem, cessionem, translationem, quittacionem et dimissionem hujusmodi vel contra aliquod premissorum, per se vel per alium seu alios, ratione minoris etatis, alicujus deceptionis, vel alio quoquo modo non veniet in futurum. Immo voluit et precepit quod premissa omnia et singula valeant et robur firmitatis obtineant, jure, si quod sit, contrario vel consuetudine aliqua non obstante, et quod, si premissa in toto non valeant vel valere possint, quod absit, quod saltem valeant et robur firmitatis obtineant in hiis in quibus melius valere poterunt et debebunt. In cujus rei testimonium, sigillum Parisiensis curie presentibus litteris duximus apponendum. Datum anno Domini millesimo trecentesimo octavo, die lune ante festum Pasche.

In nomine sancte et individue Trinitatis, amen. De discordia que vertebatur inter dominum Mauricium, episcopum Parisiensern, et, ex altera parte, dominum Odonem, Sancti Dyonisii abbatem, Milo, sancte Mediolanensis ecclesie dictus archipresbyter, et Osmundus, Sancte Marie canonicus, atque Aimericus, Sancti Dyonisii frater, quibus jurejurando se utraque pars commisit, hanc, que infra legitur, sine prejudicio utriusque partis, temporalem fecerunt concordiam. Discordia siquidem talis erat : dicebat dominus episcopus Parisiensis ecclesiam de Argentiolo debere restitui in statum pristinum, ut ibi abbatissam poneret, more solito, et virginum foret collegium; aut, si hoc non liceret ei, dicebat instanter debere ibi confirmare abbatem et in eum benedictionem habere. Ad quorum postulationem, querelam deposuit predictus episcopus in consistorio ante dominum papam Alexandrum , contr a jam dictum abbatem, quadragesimali tempore, in Parisiensi palatio. E contrario vero, respondebat dominus abbas, quod nec abbatissam, vel monacharum collegium, seu abbatem confirmare, vel benedicere ullo modo ei licebat, eo quod jam dictam ecclesiam longis retro temporibus possedisset quiete, tam ipse quam predecessores sui, Parisiensis episcopi donatione et multorum apostolicorum confirmatione, quorum scripta produxit in medium. Post igitur litis contestationem et utriusque partis interpositam disputationem, commiserunt se predictus episcopus et dominus abbas, jurejurando, jam dictis mediatoribus, qui statuerunt, et in eo sacramento quo eis astricti erant, utrique parti preceperunt, quatenus predicta querela cessaret a resurrectione Domini usque ad triennium continuum, sine prejudicio utriusque partis, et ut interim unus adversus alterum, circa hanc questionem, nullo modo machinetur, nec episcopus, propter hanc concordiam, solito jure privetur, et dominus abbas possideat quiete, et, transacto triennio, non teneatur dominus episcopus, quominus contra hunc abbatem vel successorem suum possit questionem movere. Et ut bec majorem obtineant firmitatem, statuerunt predicti arbitri concordiam ab eis factam scripto confirmari et subscriptionibus et sigillis utriusque partis communiri. Actum est hoc anno incarnationis Domini MCLXIIII mense aprili. Ego Mauricius, Parisiensis episcopus, hanc compositionem concessi et subscripsi. Ego Odo, abbas Sancti Dyonisii, hanc compositionem concessi et subscripsi.

Universis presentes litteras inspecturis, officialis curie Parisiensis, salutem in Domino. Notum facimus quod, cum discordia seu materia questionis suborta esset inter venerabiles viros decanum et capitulum Parisiense, ex una parte, et Guillelmum de Crisperiis, ex altera, super eo quod dicti decanus et capitulum dicebant, quod ipse Guillelmus homines et hospites ipsorum decani et capituli de Vernoto et de villis eorum circumadjacentibus ceperat, et in carcerem posuerat minus juste et sine causa rationabili; dictus vero Guillelmus, in nostra presentia constitutus, recognovit se dictos homines et hospites dictorum decani et capituli de Vernoto et de aliis villis eorum circumadjacentibus cepisse, de mandato comitis Campanie, et in prisionem posuisse, et hac de causa eum excommunicatum esse auctoritate officialis Silvanectensis, judicis a domino legato dati, ad instantiam decani et capituli predictorum. Tandem dictus Guillelmus, coram nobis constitutus, asseruit quod super predicta discordia compromisit alte et basse in venerabilem virum decanum Parisiensem, et ad penam centum solidorum Parisiensium... Promittens, etc... Datum anno Domini mcclxxvii, mense februario, die veneris ante festum Cathedre sancti Petri apostoli.

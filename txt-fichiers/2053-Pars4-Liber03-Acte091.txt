 Ego N., episcopus Parisiensis, juro, ad hec sancta Dei evangelia, me servaturum jura, libertates, immunitates, privilegia, exemptiones et consuetudines ecclesie Parisiensis, et compositiones alias habitas inter predecessores meos et capitulum ecclesie Parisiensis predicte.  Forma juramenti abbatis.  Ego N., abbas talis loci, promitto reverentiam, subjectionem et obedienciam, a sanctis patribus constitutas, sancte matri mee ecclesie Parisiensi et tibi N. episcopo successoribusque tuis canonice intrantibus. In cujus rei testimonium, presentem cartam manu propria signavi.  Juramentum abbatissarum.  Ego N., abbatissa de tali loco, Parisiensis diocesis, ordinis Sancti Benedicti, in subjectionem, obedienciam, reverentiam et honorem reverendo in Christo patri, domino Parisiensi episcopo et ejus successoribus canonice intrantibus et huic sancte matri ecclesie.  Decanus, cantor et cancellarius legunt ordinacionem Bonifacii super residencia ipsorum facienda et habenda, et jurant contenta in ipsa, et, una cum hoc, obedienciam et honorem capitulo exhibere ac ecclesie, franchisias et libertates ecclesie, et specialiter immunitatem claustri et secreta capituli conservare, et cetera contenta in juramento canonicorum, et, una cum hoc, decanus jurat fidelitatem ecclesie et capitulo; et, cum ab episcopo requiritur, facit ei homagium, salva fidelitate capituli. Cancellarius, una cum predictis, jurat fidelitatem capituli, super illis que pertinent ad sigillum; et etiam, presente episcopo vel ab eo deputato, et rectore Universitatis aut aliquibus magistris cum eo deputatis, bullam Gregorii, in Pastorali scriptam, que incipit, Parens scientiarum, legit et jurat. Archidiaconi, si sint canonici, prestant juramentum canonicorum; et, ratione archidiaconatuum suorum, prestant episcopo homagium fidelitatis. Forma juramenti canonicorum ecclesie Parisiensis.  Ego N., canonicus hujus honorabilis ecclesie Parisiensis, juro ad hec sancta Dei euvangelia, et promitto vobis reverendis dominis meis, dominis decano et capitulo Parisiensi, obedienciam, reverenciam et honorem exibere, jura, libertates, franchisias, exemptiones, privilegia, statuta, consuetudines et observaciones ipsius ecclesie, et specialiter immunitatem claustri servare, secreta capituli tenere, et quod sum de legitimo matrimonio procreatus, liber et immunis ab omni jugo servitutis.  Juro eciam quod ego solvam quindecim fforenos de Florencia, seu eorum valorem, infra annum, pro cappa per me debita fabrice hujus venerabilis ecclesie, vel faciam eam fieri meis expensis, infra annum, de panno sericeo, michi tradendo per provisores dicte fabrice; et ecce, propter hoc, do tales fidejussores. 

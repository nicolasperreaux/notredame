Universis presentes litteras inspecturis, officialis curie Parisiensis, salutem in Domino. Notum facimus quod, cum discordia seu materia questionis orta esset inter venerabiles viros decanum et capitulum Parisiense, ex una parte, et domicellam Petronillam de Roniaco, ex altera, super eo quod dicti decanus et capitulum dicebant quod ipsa ceperat seu capi fecerat minus juste et sine causa rationabili nanta sive pignora : in domo Reginaldi Chaufor unam tunicam de perso ad feminam, et unum potum de cupro; et in domo Sedilie duos potos de cupro hospitum justiciabilium ipsorum decani et capituli, commorantium apud Trambleyum, in vico de Moncello, in terra ipsorum. Ipsa vero, dicebat quod aliqua pignora in domo Sedilie predicte ceperat, et comes de Dompno Martino in domo dicti Reginaldi dicta nanta ceperat seu capi fecerat; item, super eo quod ipsa domicella dicebat se debere habere foragium in hospitibus commorantibus in vico predicto de Moncello. Dicti vero decanus et capitulum contrarium asserebant, dicentes quod in hospitibus eorum de Moncello de Trambleyo nunquam habuerat, nec etiam predecessores ejus, foragium; item, super eo quod dicti decanus et capitulum dicebant quod Bertaudus senior et Eustachius de Moncello de Trambleyo domos suas de dicto Moncello tenebant et debent tenere ad censum ab ipsis; dicta vero domicella dicebat quod dictas domos tenebant in feodum ab ipsa; tandem dicta domicella, in jure coram nobis personaliter comparens, asseruit quod ipsa juravit in capitulo Parisiensi ad sancta Dei evangelia, quod domum de dictis pignoribus, que cepit seu capi fecit, ressaisiet et reponet seu reponi faciet in eadem domo die crastina, et hoc etiam promisit facere, fide in manu nostra prestita corporali; illa vero pignora que ipsa dicebat capta fuisse per comitem de Dompno Martino sive per servientes suos, si procuravit capi, quod ipsa procurabit ea reddi et locum sive domum dicti Reginaldi resaisiri de eisdem, fide data. Asseruit et recognovit insuper quod, super dictis pignoribus captis a dicto comite seu servientibus suis, et super dicto foragio, et super dictis domibus quas dicebat teneri in feodum ab ipsa, et dicti decanus et capitulum ad censum ab ipsis, voluit, sub prestito juramento ab ipsa in capitulo Parisiensi et sub fide in manu nostra prestita, et expresse consensit quod venerabiles viri magister Richardus de Sancto Dyonisio et Philippus de Thoriaco, canonici Parisienses, et venerabilis vir decanus Parisiensis, qui sit tercius cum ipsis, inquirant veritatem de premissis. Voluit nilominus et expresse consensit, sub juramento et fide prestitis, quod quicquid predicti tres vel duo ex ipsis super premissis statuerint, ordinaverint aut judicaverint, et de dampnis et expensis que et quas dicti decanus et capitulum sustinuerunt et fecerunt, occasione premissorum, ipsa ratum et gratum habebit ac inviolabiliter observabit, quantum ad hec juridictioni curie Parisiensis se supponens, ubicumque se transferat vel divertat. In cujus rei testimonium, ad peticionem dicte domicelle, presentes litteras sigillo Parisiensis curie fecimus sigillari. Datum anno Domini mcclxxix, die lune post festum estivale beati Martini.

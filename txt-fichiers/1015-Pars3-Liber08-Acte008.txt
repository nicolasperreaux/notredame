Universis presentes litteras inspecturis, officialis curie Parisiensis, salutem in Domino. Notum facimus quod, in nostra presencia constitutus, Johannes de Braia, miles, recognovit quod Henricus de Attilliaco, armiger, pignori obligaverat ecclesie parrochiali de Braia, Parisiensis diocesis, pro sexaginta libris Parisiensibus, duos modios bladi, ad mensuram grangie de Braia, medietatem hibernagii et medietatem avene, habendos et percipiendos annuatim, in decima quam habet idem Henricus, ut dicitur, in parrochia de Braia, quamdiu pignus duraverit, de marcio in marcium, ad peticionem partis que primo petierit redimendos. Recognovit etiam idem miles, quod dictus Henricus mutuo tradiderat ipsi Johanni militi dictas sexaginta libras Parisienses, renuncians exceptioni non numerate, non tradite, non solute pecunie; et promisit idem miles, fide in nostra manu prestita corporali, quod eandem pecuniam reddet dicto Henrico, ad peticionem ipsius Henrici, et tantam quantitatem bladi quantam tenetur reddere dictis presbiteris, quamdiu pignus duraverit, ad valorem decime supradicte. Et, de hiis omnibus tenendis, adimplendis et observandis, etc. Datum anno Domini m cc xlviii, mense februario.

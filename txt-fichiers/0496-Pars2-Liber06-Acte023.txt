In nomine sancte et individue Trinitatis, amen. Quoniam prodiga... Ideo ego Clemens, Dei gratia Parisiensis ecclesie decanus, cum universis ejusdem ecclesie fratribus, omnibus tam presentibus quam posteris notum fieri volumus, qualis fuerit diffinitio querele quam Parisiensis ecclesia in homines de Roseio cognoscitur habuisse. Exigebat siquidem ecclesia nostra ab eis, jure consuetudinis, talliam secundum voluntatem capituli nostri; illi vero se talliam debere pernegaverunt; unde ad justitiam capituli, ordinario jure, submoniti, venire recusaverunt. Tandem vero nostre miserationi supplicantes, ut se suosque posteros qui in territorio Roseii permanerent a talliis, interrogationibus, reiis et quibusdam corveiis, quas mense augusti illi debebant qui terre culturam absque adjumento animalium exercent, penitus redderemus absolutos, decem et octo libras Pruvinienses apud Roseium, in festo sancti Remigii, singulis annis, census nomine, se suamque posteritatem Parisiensi ecclesie in perpetuum reddituros, sub juramento constituerunt. Nos autem, quoniam bonum pacis dileximus, hanc suprascriptorum pactionem sub tenore prefato eis unanimiter concessimus. Et, ut talis constitutio firma persisteret, scripto commendavimus, et sigilli nostri auctoritate communivimus.

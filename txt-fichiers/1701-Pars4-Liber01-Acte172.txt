Omnibus presentes litteras inspecturis, officialis Parisiensis, Johannis, Petri et Gaufridi, ecclesie Parisiensis archidiaconorum, officiales, salutem in Domino. Notum facimus quod, in nostra presentia constituti, Stephanus de Vernoliolo, miles, et domina Agathes, ejus uxor, asseruerunt quod habebant et percipiebant, in decima et in granchia decimaria de Grisiaco, quandam portionem, que annuatim valet sex modios bladi vel circiter annui redditus, percipiendos super ipsa decima, sita in territorio et parrochia de Grisiaco, que decima sive porcio movet de feodo domini Anselli de Gallandia, domini de Turnomio, militis, quod feodum tenet idem Ansellus a domino Parisiensi episcopo; super qua portione ipsius decime dicti Stephanus et ejus uxor, coram nobis constituti, vendiderunt reverendo patri domino Reginaldo, Dei gratia Parisiensi episcopo, et ejus successoribus Parisiensibus episcopis perpetuo, in manu mortua, tres modios bladi annui redditus, medietatem yvernagii et medietatem avene communiter vennate, ad mensuram Parisiensem, habendos et percipiendos annuatim imposterum a dicto domino episcopo et ejus successoribus, in dicta granchia, super dicta porcione, videlicet ybernagium infra festum beati Martini hiemalis, et avenam infra natale Domini, imposterum annuatim, pro octies viginti et novem libris Parisiensibus, dictis Stephano et ejus uxori in pecunia numerata solutis, traditis et numeratis... Et, si forte venditio hujusmodi retraheretur vel evinceretur, ipsi venditores decem libras Parisienses, nomine pene, cum pretio et omnibus rectis coustamentis, per juramentum procuratoris domini episcopi, absquej probatione alia declarandum, domino episcopo Parisiensi solvere tenerentur... De predictis autem tribus modiis bladi annui redditus, ut dictum est, venditis, garantiaandis et liberandis, et de predictis omnibus et singulis tenendis et inviolabiliter observandis, ut dictum est superius, dominus Milo de Horatorio, miles, Symon de Vernolio, armiger, juxta villam de Calmis, et magister Odo de Vernolio, frater dicti Stephani militis, se constituerunt plegios, quilibet in solidum, et per fidem specialiter, coram nobis, renunciantes, etc. Insuper omnes predicte persone, quantum ad hec omnia, se jurisdictioni nostre insimul et cujuslibet nostrum in solidum supposuerunt. In cujus rei testimonium, ad petitionem personarum predictarum, sigilla nostra presentibus duximus apponenda. Datum anno Domini millesimo ducentesimo quinquagesimo sexto, mense febriario.
